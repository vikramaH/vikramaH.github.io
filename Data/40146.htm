<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >ग्रैंड कैनियन</b></font><font    size="4"> 
  उत्तर-पश्चिम अरिजोना 
  (संयुक्त राज्य अमरीका) 
  के ऊँचे पठारी 
  भाग में कोलोरैडो 
  नदी द्वारा काटा 
  गया यह गहन संकीर्ण 
  पर्वतीय मार्ग 
  (गॉर्ज) है। इसकी 
  लंबाई २१७ मील, 
  चौड़ाई ४ से लेकर 
  १८ मील तक गहराई 
  कहीं कहीं १ मील 
  से भी ऊपर है। 
  भूगर्भवेत्ताओं 
  के अनुसार इसकी 
  रचना प्रागैतिहासिक 
  काल में नदी के 
  कटाव द्वारा हुई 
  है। इसकी दीवारों 
  में लाखों वर्ष 
  प्राचीन चट्टानों 
  की पर्ते मिलती 
  है। यह शिल्पकारी 
  प्रकृति का अति 
  रोचक उदाहरण 
  है। इसके उत्तरी 
  तथा दक्षिणी किनारों 
  में पर्याप्त अंतर 
  मिलता है। उत्तरी 
  किनारा, १ हजार 
  से लेकर २ हजार 
  फुट तक ऊँचा 
  है और ठंड़े 
  प्रदेश में पड़ता 
  है जिसमें स्प्रूस, 
  देवदार तथा 
  फर के घने जंगल 
  मिलते हैं। ठंड़ी 
  ऋतु तथा गहन 
  हिमपात के फलस्वरूप 
  उत्तरी किनारा 
  वर्ष में १५ अक्टूबर 
  से १५ मई तक दर्शकों 
  के लिये बंद रहता 
  है। इसके विपरीत 
  दक्षिणी किनारा 
  वर्ष भर खुला 
  रहता है। यहाँ 
  पर १,००८ वर्ग मील 
  का एक प्रमदवन भी 
  है।	(नन्हे लाल)</font></p>
<b></b>
<p><font  size="5"><b></b></font></p>
</body></html>