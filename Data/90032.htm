<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b><span   style="font-size: 16pt;">भूकंप,</span> </b><span   style="">श्</span><b  >भूचाल या भूडोल भूपर्पटी के वे 
    कंपन हैं जो धरातल को कंपा देते हैं और इसे आगे पीछे 
    हिलाते हैं।</b> पृथ्वी में होनेवाले इन कंपनों का स्वरूप 
    तालाब में फेंके गए एक कंकड़ से उत्पन्न होने वाली लहरों की 
    भाँति होता है। भूकंप बहुधा आते रहते हैं। वैज्ञानिकों का 
    मत है विश्व में प्रति तीन मिनट में एक भूकंप होता है। साधारणतया 
    भूकंप के होने के पूर्व कोई सूचना नहीं प्राप्त होती है। 
    यह अकस्मात् हो जाता है। वैज्ञानिक दृष्टि से भूकंप पृथ्वी स्तर 
    के स्थानांतरण से होता है। इन स्थानांतरण से पृथ्वीतल 
    पर ऊपर और नीचे, दाहिनी तथा बाई ओर गति उत्पन्न होती 
    है और इसके साथ साथ पृथ्वी में मरोड़ भी होते हैं। भूकंप 
    गति से पृथ्वी के पृष्ठ पर की तरंगो भाग पर पानी के तल 
    के सदृश तरंगें उत्पन्न होती हैं। १८९० ई० में असम में जो भयंकर 
    भूकंप हुआ था उसकी लहरें धान के खेतों में स्पष्टतया देखी 
    गई थीं। पृथ्वी की लचीली चट्टानों पर किसी प्रहार की प्रतिक्रिया 
    रबर की प्रतिक्रिया की भाँति होती हैं। ऐसी तरंगों के चढ़ाव 
    उतार प्राय: एक फुट तक होते हैं। तीव्र कंपन से धरती फट जाती 
    है और दरारों से बालू, मिट्टी, जल और गंधकवाली गैसें 
    कभी कभी बड़े तीव्र वेग से निकल आती हैं। इन पदार्थों का 
    निकलना उस स्थान की भूमिगत अवस्था या अध:स्तल अवस्था पर निर्भर 
    करता है। जिस स्थान पर ऐसा विक्षोभ होता है वहाँ पृथ्वी तल 
    पर वलन, या विरूपण, अधिक तीक्ष्ण होता है। ऐसा देखा गया 
    है कि भूकंप के कारण पृथ्वी में अनेक तोड़ मोड़ उत्पन्न हो 
    जाते हैं।</p>
  <p   class="MsoBodyText">बड़े बड़े भूकंपों के कुछ पहले, या साथ साथ, 
    भूगर्भ से ध्वनि उत्पन्न होती है। यह ध्वनि भीषण गड़गड़ाहट 
    के सदृश होती है। भूकंप की यह विकट गड़गडाहट मटीली जगहों 
    की अपेक्षा पथरीली जगहों में अधिक शीघ्रता से सुनी जाती है। 
    भूकंप से आभ्यंतर भाग की अपेक्षा पृथ्वी के तल पर कंपन अधिक 
    तीव्र होता है। असम के सन् १८९७ वाले भूकंप की ध्वनि रानीगंज 
    की कोयले खानों में सुनी गई थी, पर उस भूकंप का अनुभव 
    वहाँ नहीं हुआ था।</p>
  <p   class="MsoBodyText"><b  >भूकंप का वितरण </b>- अब तक जितने भूकंप 
    इस भूमंडल पर हुए हैं, यदि उन सबका अभिलेख हमारे पास 
    होता तो उससे स्पष्ट हो जाता कि पृथ्वी तल पर कोई ऐसा 
    स्थान नहीं है जहाँ कभी न कभी भूकंप न आया हो। जो क्षेत्र 
    आज भूकंप शून्य समझे जाते हैं, वे कभी भूकंप क्षेत्र रह चुके 
    हैं। इधर भूकंप के संबंध में जो वैज्ञानिक खोज<span   style="">श् 
    </span>बीन हुई है,उससे ज्ञात हुआ है कि भूकंप क्षेत्र दो वृत्ताकार 
    कटिबंध में वितरित है। इनमें से एक भूकंप प्रदेश न्यूजीलैंड 
    के निकट दक्षिणी प्रशांत महासागर से आरंभ होकर, उत्तर पश्चिम 
    की ओर बढ़ता हुआ चीन के पूर्व भाग में आता है। यहाँ से यह 
    उत्तर पूर्व की ओर मुड़कर जापान होता हुआ, बेरिंग मुहाने 
    को पार करता है और फिर दक्षिणी अमरीका के दक्षिण-पश्चिम 
    की ओर होता हुआ अमरीका की पश्चिमी पर्वत श्रेणी तक पहुंचता 
    है। दूसरा भूकंप प्रदेश जो वस्तुत: पहले की शाखा ही है, 
    ईस्ट इंडीज द्वीप समूह से प्रारंभ होकर बंगाल की खाड़ी 
    पर बर्मा, हिमालय, तिब्बत, तथा ऐल्प्स से होता हुआ दक्षिण 
    पश्चिम घूमकर ऐटलैंटिक महासागर पार करता हुआ, पश्चिमी 
    द्वीपसमूह (वेस्ट इंडीज) होकर मेक्सिको में पहलेवाले भूकंप 
    प्रदेश से मिल जाता है। पहले भूकंप क्षेत्र को प्रशांत परिधि 
    पेटी (<span padma_font_family_property="Courier" style="font-family: Courier;">Circum pacific belt</span>) कहते हैं। 
    इसमें ६८ प्रतिशत भूकंप आते हैं और दूसरे को रूपसागरीय 
    पेटी (<span padma_font_family_property="Courier" style="font-family: Courier;">Mediterranean belt</span>) 
    कहते हैं इसके अंतर्गत समस्त विश्व के २१ प्रतिशत भूकंप आते 
    हैं। इन दोनों प्रदेशों के अलावा चीन, मंचूरिया और मध्य 
    अफ्रका में भी भूकंप के प्रमुख केंद्र हैं। समुद्रों में भी हिंद, ऐटलैंटिक 
    और आर्कटिक महासागरों में भूकंप के केंद्र हैं।</p>
  <p   class="MsoBodyText"><b  >भूकंप के कारण </b>-- अत्यंत प्राचीन काल से 
    भूकंप मानव के सम्मुख एक समस्या बनकर उपस्थित होता रहा 
    है। प्राचीन काल में इसे दैवी प्रकोप समझा जाता रहा है। 
    प्राचीन ग्रंथों में, भिन्न भिन्न सभ्यता के देशों में भूकंप के भिन्न 
    भिन्न कारण दिये गए हैैं। कोई जाति इस पृथ्वी को सर्प 
    पर, कोई बिल्ली पर, कोई सुअर पर, कोई कछुवे पर 
    और कोई एक बृहत्काय राक्षस पर स्थित समझती है। उन लोगों 
    का विश्वास है कि इन जंतुओं के हिलने डुलने से भूकंप होता 
    है। अरस्तू (३८४ ई० पू०) का विचार था कि अध:स्तल की वायु जब 
    बाहर निकलने का प्रयास करती है, तब भूकंप आता है। १६वीं 
    और १७वीं शताब्दी में लोगों का अनुमान था कि पृथ्वी के अंदर 
    रासायनिक कारणों से तथा गैसों के विस्फोटन से भूकंप होता 
    है। १८वीं शती में यह विचार पनप रहा था कि<span   style="">श् 
    </span>पृथ्वी के अंदरवाली गुफाओं के<span   style="">श् 
    </span>अचानक गिर पड़ने से भूकंप आता है। १८७४ ई में वैज्ञानिक 
    एडवर्ड जुस (<span padma_font_family_property="Courier" style="font-family: Courier;">Edward Sress</span>) 
    ने अपनी खोजों के आधार पर कहा था कि 'भूकंप भ्रंश की 
    सीध में भूपर्पटी के खंडन या फिसलने से होता है'। ऐसे भूकंपों 
    को विवर्तनिक भूकंप (<span padma_font_family_property="Courier" style="font-family: Courier;">Tectonic 
    Earthquake</span>) कहते हैं। ये तीन प्रकार के होते हैं। (१) सामान्य 
    (<span padma_font_family_property="Courier" style="font-family: Courier;">Normal</span>), जबकि उद्गम 
    केंद्र की गहराई ४८ किमी० तक हो, (२) मध्यम (<span padma_font_family_property="Courier" style="font-family: Courier;">Intermediate</span>), जबकि उद्गम केंद्र 
    की गहराई<span   style="">श् </span>४८ से २४० किमी० 
    हो तथा (३) गहरा उद्गम (<span padma_font_family_property="Courier" style="font-family: Courier;">Deep 
    Focus</span>), जबकि उद्गम केंद्र की गहराई २४० से १,२०० किमी० 
    तक हो।</p>
  <p   class="MsoBodyText">इनके अलावा दो प्रकार के भूकंप और होते 
    हैं : ज्वालामुखीय (<span padma_font_family_property="Courier" style="font-family: Courier;">Volcanic</span>) और निपात (<span padma_font_family_property="Courier" style="font-family: Courier;">Collapse</span>)। १८वीं शती में भूकंपों 
    का कारण ज्वालामुखी समझा जाने लगा था, परंतु शीघ्र ही यह 
    मालूम हो गया कि अनेक प्रलयंकारी भूकंपों का ज्वालामुखी 
    से कोई संबंध नहीं है। हिमालय पर्वत में कोई ज्वालामुखी 
    नहीं है, परंतु हिमालय क्षेत्र में गत सौ वर्षो में अनेक भूकंप 
    हुए हैं। अति सूक्ष्मता से अध्यन करने पर पता चला है कि ज्वालामुखी 
    का भूकंप पर परिणाम अल्प क्षेत्र में ही सीमित रहता है। इसी 
    प्रकार निपात भूकंप का, जो चूने की चट्टान में बनी कंदरा, 
    या खाली की हुई खानों की, छत के निपात से उत्पन्न होते 
    हैं, भी परिणाम अल्प क्षेत्र तक ही सीमित रहता है। कभी कभी 
    तो केवल हल्के कंप मात्र ही होते हैं।</p>
  <p   class="MsoBodyText">भूविज्ञानियों की दृष्टि भूकंप के कारणों को 
    खोज निकालने के लिये पृथ्वी के आभ्यांतरिक स्तरों की ओर 
    गई। भूवैज्ञानिकों के अनुसार भूकंप वर्तमान युग में उन्हीं 
    पर्वतप्रदेशों में होते हैं जो पर्वत भौमिकी की दृष्टि से नवनिर्मित 
    हैं। जहाँ ये पर्वत स्थित हैं वहाँ भूमि की सतह कुछ ढलवाँ 
    है, जिससे पृथ्वी के स्तर कभी कभी अकस्मात् बैठ जाते हैैं। 
    स्तरों से, अधिक दबाव के कारण ठोस स्तरों के फटने या एक 
    चट्टान के दूसरी चट्टान पर फिसलने से होता है। जैसा 
    ऊपर भी कहा जा चुका है, पृथ्वी स्तर की इस अस्थिरता से 
    जो भूकंप होते हैं उन्हें विवर्तनिक भूकंप कहते हैं। भारत 
    के सब भूकंपों का कारण विवर्तनिक भूकंप हैं।</p>
  <p   class="MsoBodyText">भूकंप के कारणों पर निम्नलिखित विभिन्न सिद्धांतों 
    का प्रतिपादन हुआ है :</p>
  <p   class="MsoBodyText">(१) प्रत्यास्थ प्रतिक्षेप सिद्धांत (<span padma_font_family_property="Courier" style="font-family: Courier;">Elastic 
    Rebound Theory</span>) सन् १९०६ में हैरी फील्डिंग रीड ने इस सिद्धांत 
    को प्रतिपादित किया था। यह सिद्धांत सैन फ्रैंसिस्को के भूकंप 
    के पूर्ण अध्ययन तथा सर्वेक्षण के पश्चात् प्रकाश में आया था। इस 
    सिद्धांत के अनुसार भूपर्पटी पर नीचे से कोई बल लंबी 
    अवधि तक कार्य करे, तो वह एक निश्चत समय तथा बिंदु तक 
    (अपनी क्षमता तक) उस बल को सहेगी और उसके पश्चात् चट्टानों 
    में विकृति उत्पन्न हो जाएगी। विकृति उत्पन्न होने के बाद भी 
    यदि बल कार्य करता रहेगा तो चट्टानें टूट जाएँगी। इस 
    प्रकार भूकंप के पहले भूकंप गति (<span padma_font_family_property="Courier" style="font-family: Courier;">earthquake motion</span>) बनानेवाली<span   style="">श् </span>ऊर्जा चट्टानों में प्रत्यास्थ विकृति 
    ऊर्जा (<span padma_font_family_property="Courier" style="font-family: Courier;">elastic strain energy</span>) 
    के रूप में संचित होती रहती है। टूटने के समय चट्टानें 
    भ्रंश के दोनों ओर अविकृति की अवस्था के प्रतिक्षिप्त (<span padma_font_family_property="Courier" style="font-family: Courier;">rebound</span>) होती है। प्रत्यास्थ ऊर्जा 
    भूकंपतरंगों के रूप में मुक्त होती है। प्रत्यास्थ प्रतिक्षेप सिद्धांत 
    केवल भूकंप के उपर्युक्त कारण को, जो भौमिकी की दृष्टि से 
    भी समर्थित होता है ही बतलाता है।</p>
  <p   class="MsoBodyText"><b  >(२) पृथ्वी के शीतल होने का सिद्धांत </b>- 
    भूकंप के कारणों में एक अत्यंत प्राचीन विचार पृथ्वी का ठंढा 
    होना भी है। पृथ्वी के अंदर (करीब ७०० किमी० या उससे अधिक 
    गहराई में) के ताप में भूपपर्टी के ठोस होने के बाद भी 
    कोई अंतर नहीं आया है। पृथ्वी अंदर से गरम तथा प्लास्टिक 
    अवस्था में है और बाहरी सतह ठंडी तथा ठोस है। यह बाहरी 
    सतह भीतरी सतहों के साथ ठीक ठीक<span   style="">श् 
    </span>अनुरूप नहीं बैठती तथा निपतित होती है और इस तरह 
    से भूकंप होते हैं।</p>
  <p   class="MsoBodyText">(३) समस्थिति (<span padma_font_family_property="Courier" style="font-family: Courier;">Isostasy</span>) 
    सिद्धांत इसके अनुसार भूतल के पर्वत एवं सागर धरातल 
    एक दूसरे को तुला की भाँति संतुलन में रखे हुए हैं। जब क्षरण 
    आदि द्वारा ऊँचे स्थान की मिट्टी नीचे स्थान पर जमा हो 
    जाती है, तब संतुलन बिगड़ जाता है तथा पुन: संतुलन रखने 
    के लिये जमाववाला भाग नीचे धँसता है और यह भूकंप का 
    कारण बनता है</p>
  <p   class="MsoBodyText">(४) महाद्वीपीय विस्थापन प्रवाह सिद्धांत --(<span padma_font_family_property="Courier" style="font-family: Courier;">Continental 
    drift</span>) अभी तक अनेकों भूविज्ञानियों ने महाद्वीपीय विस्थापन 
    पर अपने अपने मत प्रतिपादित किए हैं। इनके अनुसार सभी 
    महाद्वीप पहले एक पिंड (<span padma_font_family_property="Courier" style="font-family: Courier;">mass</span>) 
    थे, जो पीछे टूट गए और धीरे धीरे विस्थापन से अलग अलग 
    होकर आज की स्थिति में आ गए। (देंखें महाद्वीप)। इस परिकल्पना 
    में जहाँ कुछ समस्याओं पर प्रकाश पड़ता है वहीं विस्थापन के 
    लिये पर्याप्त मात्रा में आवश्यक बल के अभाव में यह परिकल्पना 
    महत्वहीन भी हो जाती है। इसके अनुसार जब महाद्वीपों का 
    विस्थापन होता है तब पहाड़ ऊपर उठते हैं और उसके साथ 
    ही भ्रंश तथा भूकंप होते हैं।</p>
  <p   class="MsoBodyText"><b  >रेडियोऐक्टिवता </b>(<span padma_font_family_property="Courier" style="font-family: Courier;">Radioactivity</span>) 
    सिद्धांत -- सन् १९२५ में जॉली ने रेडियोऐक्टिव ऊष्मा के, 
    जो महाद्वीपों के आवरण के अंदर एकत्रित होती है, चक्रीय प्रभाव 
    के कारण भूकंप होने के संबंध में एक सिद्धांत का विकास किया। 
    इसके अनुसार रेडियोऐक्टिव ऊष्मा जब मुक्त होती है तब 
    महाद्वीपों के अंदर की चीजों को पिघला देती है और यह द्रव 
    छोटे से बल के कार्य करने पर भी स्थानांतरित किया जा सकता 
    है, यद्यपि इस सिद्धांत की कार्यविधि कुछ विचित्र सी लगती है।</p>
  <p   class="MsoBodyText"><b  >संवहन धारा </b>(<span padma_font_family_property="Courier" style="font-family: Courier;">Convection 
    Current</span>) सिद्धांत अनेक सिद्धांतोें में यह प्रतिपादित किया 
    गया है कि पृथ्वी पर संवहन धाराएँ चलती हैं। इन धाराओं 
    के परिणामस्वरूप सतही चट्टानों पर कर्षण (<span padma_font_family_property="Courier" style="font-family: Courier;">drag</span>) होता है। ये धाराएँ रेडियोऐक्टिव ऊष्मा 
    द्वारा संचालित होती हैं। इस कार्यविधि के परिणामस्वरूप 
    विकृति धीरे धीरे बढ़ती जाती है। कुछ समय में यह विकृति 
    इतनी अधिक हो जाती है कि इसका परिणाम भूकंप होता 
    है।</p>
  <p   class="MsoBodyText"><b  >उद्गम केंद्र और अधिकेंद्र </b>(<span padma_font_family_property="Courier" style="font-family: Courier;">Focus 
    and Epicentre</span>) सिद्धांत - भूकंप का उद्गम केंद्र पृथ्वी के 
    अंदर वह विंदु है जहाँ से विक्षेप शुरू हाता है। अधिकेंद्र (<span padma_font_family_property="Courier" style="font-family: Courier;">Epicentere</span>) पृथ्वी की सतह पर 
    उद्गम केंद्र के ठीक ऊपर का बिंदु है।</p>
  <p   class="MsoBodyText">भूकंपों की भविष्यवाणी के संबंध में रूस के 
    ताजिक विज्ञान अकादमी के भूकंप विज्ञान तथा भूकंप प्रतिरोधी 
    निर्माण संस्थान के प्रयोगों के परिणामस्वरूप हाल में यह निष्कर्ष 
    निकाला गया है कि यदि भूकंपों के दुबारा होने का समय 
    अभिलेखित कर लिया जाय और विशेष क्षेत्र में पिछले इसी प्रकार 
    के भूकंपों का काल विदित रहे, तो आगामी अधिक शक्तिशाली 
    भूकंप का वर्ष निश्चित किया जा सकता है। भूकंप विज्ञानियों 
    में एक संकेत प्रचलित है भूकंपों की आवृति की कालनीति का 
    कोण और शक्तिशाली भूकंप की दशा का इस कलनीति में परिवर्तन 
    आता है। इसकी जानकारी के पश्चात् भूकंपीय स्थल पर यदि 
    तेज विद्युतीय संगणक उपलब्ध हो सके, तो दो तीन दिन के 
    समय में ही शक्तिशाली भूकंप के संबंध में तथा संबद्ध स्थान 
    के विषय में भविष्यवाणी की जा सकती है और भावी अधिकेंद्र 
    तक का अनुमान लगाया जा सकता है</p>
  <p   class="MsoBodyText"><b  >भूकंप का प्रभाव </b>- भूकंप का प्रभाव विभिन्न 
    क्षेत्रों पर अलग अलग ढंग से पड़ता है। पेड़ गिर जाते हैं तथा 
    बड़े बड़े शिलाखंड सरक जाते हैं। अल्पकाल के लिये बहुधा छोटी 
    अथवा विशाल झीलें बन जाती हैं। विशाल क्षेत्र धँस जाते हैं और 
    कुछ भूखंड सदैव के लिये उठ जाते हैं। कई दरारें खुलती 
    एवं बंद होती है। सोते बंद हो जाते हैं तथा सरिताओं के 
    मार्ग बदल जाते हैं। भूकंप तंरगों का सबसे विध्वंसक प्रभाव 
    मानव निर्मित आकारों, जैसे रेलमार्गो, सड़कों, पुलों, विद्युत 
    एवं टेलीग्राफ के तारों आदि पर पड़ता है। सहस्त्रों वर्षो से 
    स्थापित सभ्यता एवं आवास को ये भूकंप क्षण भर में नष्ट कर 
    देते हैं। इनके कारण भ्रंशों का, विशेषकर अननुस्तरी (<span padma_font_family_property="Courier" style="font-family: Courier;">discordant</span>) 
    भ्रंशों का होना बताया जाता है।</p>
  <p   class="MsoBodyText"><b  >पृथ्वी का झटका </b>(<span padma_font_family_property="Courier" style="font-family: Courier;">earth 
    lurches</span>) - भूकंप के कारण बहुधा मिट्टी इस तरह से 
    फेंकी जाती है कि नदीतल के समांतर में दरारें पड़ जाती है। 
    यहाँ पर जड़त्व गुरुत्व से अधिक महत्वपूर्ण कारण है। भूकंप 
    से भूकंपी फव्वारे इत्यादि भी बन जाते हैं तथा पहाड़ों की 
    ढलानों पर पड़ी हुई चट्टानें तथा अन्य चीजें वहाँ से लुढ़क 
    कर नीचे आ जाती हैं। समुद्र में भूकंप से शुनामिस (<span padma_font_family_property="Courier" style="font-family: Courier;">Tsunamis</span>) 
    नामक तरंगें पैदा होती है। ये समुद्र में छोटे छोटे ज्वालामुखी 
    के फूटने से, तूफान से, या दाब में एकाएक परिवर्तन होने 
    से उत्पन्न होती है। ये जापान और हवाई द्वीपसमूह के निकट 
    अधिक संख्या में अभिलिखित की गई हैं तथा इनसे समुद्रतटों 
    पर बहुत क्षति होती है।</p>
  <p   class="MsoBodyText"><b  >भूकंपलेखी </b>(<span padma_font_family_property="Courier" style="font-family: Courier;">Siesmograph</span>) 
    - भूकंप का पता लगाने के लिये जो यंत्र बने है उन्हें भूकंपलेखी 
    कहते हैं। भूकंप के कारण, प्रभाव तथा अन्य प्रकार के संबंधित 
    विषयों का अध्ययन भूकंपविज्ञान (<span padma_font_family_property="Courier" style="font-family: Courier;">Seismology</span>) 
    के अंतर्गत होता है। भूकंपलेखी से अब पृथ्वी के अंदर तेल 
    रहने का भी पता लगाया जाता है। (देखें भूकंपमापी)।</p>
  <p   class="MsoBodyText" style="text-align: right;" align="right"><span style="font-family: Symbol;"><span padma_font_family_property="Symbol" style="">[</span></span>फूलदेव 
    सहाय वर्मा<span style="font-family: Symbol;"><span padma_font_family_property="Symbol" style="">]</span></span></p>
</div>
</body></html>