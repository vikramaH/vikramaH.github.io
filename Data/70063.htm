<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >पपीता 
  </b>भारत में अब से 
  लगभग ३०० वर्ष पूर्व 
  आया। आरंभ में 
  भारतवासियों 
  ने फलों में हीक 
  के कारण इसको 
  कदाचित् अधिक 
  पसंद नहीं किया, 
  परंतु अब अच्छी और 
  नई किस्मों के 
  फलों में हीक 
  नहीं होती। पिछले 
  २० वर्षों से इसका 
  प्रचलन काफी बढ़ 
  गया है।</font></p>
<font size="2"> 
<p><font    size="4">शीघ्र फलनेवाले 
  फलों में पपीता 
  अत्यंत उत्तम फल है। 
  पेड़ लगाने के 
  बाद वर्ष भर 
  के अंदर ही यह 
  फल देने लगता 
  है। इसके पेड़ सुगमता 
  से उगाए जा सकते 
  हैं और थोड़े 
  से क्षेत्र में फल 
  के अन्य पेड़ों की 
  अपेक्षा अधिक पेड़ 
  लगते हैं। इसके 
  कच्चे और पके 
  फल दोनों ही 
  उपयोग में आते 
  हैं। कच्चे फलों 
  की सब्जी बनती 
  है। इन कारणों 
  से घर के पास 
  लगाने के लिये 
  यह बहुत उत्तम फल 
  है।</font></p>
<p><font    size="4">इसके कच्चे 
  फलों से दूध 
  भी निकाला जाता 
  है, जिससे पपेइन 
  तैयार किया 
  जाता है। पपेइन 
  से पाचन संबंधी 
  औषधियाँ बनाई 
  जाती हैं पपीता 
  पाचन शक्ति को 
  बढ़ाता है। अत: इसके 
  पक्के फल का सेवन 
  उदरविकार में 
  लाभदायक होता 
  है। पपीता सभी 
  उष्ण समशीतोष्ण 
  जलवायु वाले 
  प्रदेशों में होता 
  है।</font></p>
<p><font    size="4">इसके पेड़ 
  कोमल होते 
  हैं और पाले 
  से मर जाते हैं। 
  ऐसे स्थानों में 
  जहाँ शीतकाल 
  में पाला पड़ता 
  हो, इसको नहीं 
  लगाना चाहिए। 
  यहाँ उपजाऊ, दुमट 
  भूमि में अच्छा फलता 
  है। ऐसे स्थानों 
  में जहाँ पानी 
  भरता हो, पपीता 
  नहीं बढ़ता। पेड़ 
  के तने के पास 
  यदि पानी भरता 
  है तो इसका तना 
  गलने लगता है। 
  पपीते के खेत 
  में पानी का निकास 
  अच्छा होना चाहिए। 
  इसका बीज मार्च 
  से जून तक बोना 
  चाहिए। प्राय: अप्रैल 
  मई में बीज बोते 
  हैं और जुलाई 
  अगस्त में पेड़ लगाते 
  हैं। यदि सिंचाई 
  का सुप्रबंध हो 
  तो फरवरी 
  मार्च में इसका 
  पेड़ लगाना अति 
  उत्तम होता है। 
  पेड़ लगाने के 
  लिये पहले आठ 
  या दस फुट के 
  फासले से डेढ़ 
  या दो फुट गहरे 
  गोल गड्ढे खोद 
  लेने चाहिए। गड्ढे 
  के केंद्र में पेड़ 
  लगाना चाहिए। 
  पेड़ों की सिंचाई 
  के लिये उनमें छल्लेदार 
  थाले बनाकर 
  आवश्यकतानुसार 
  पानी देते रहना 
  चाहिए। पपीते 
  के पेड़ों में नर 
  एवं मादा पेड़ अलग 
  होते हैं। नर 
  पेड़ों में केवल 
  लंबे लंबे फूल 
  आते हैं। इनमें फल 
  नहीं लगते जब 
  पेड़ फलने लगते 
  हैं तो केवल १० 
  प्रतिशत नर पेड़ों 
  को छोड़कर अन्य 
  सब नर पेड़ों को 
  उखाड़ फेंकना चाहिए।</font></p>
<p><font    size="4">पपीते 
  के पेड़ में तीन 
  या चार साल 
  तक ही अच्छे फल लगते 
  हैं। आवश्यकतानुसार 
  यदि तीसरे चौथे 
  साल पपीते के 
  दो पेड़ों के बीच 
  बीच में नए पेड़ लगते 
  रहें तो चौथे 
  पाँचवें साल 
  नए फलनेवाले 
  पेड़ तैयार होते 
  जाते हैं। नए पेड़ 
  तैयार हो जाने 
  पर पुराने पेड़ों 
  को उखाड़ फेंकना 
  चाहिए। इसकी मुख्य 
  किस्में हनीड्यू (मधुविंदु), 
  सिलोन, राँची 
  आदि हैं।(श्रीराम 
  शुक्ल)</font></p>
</font> 
</body></html>