<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">रसनिधि</span></b> दतिया राज्य के बरौनी इलाके के जमींदार 
    पृथ्वीसिंह 'रसनिधि' नाम से काव्यरचना करते थे। इनका 
    रचनाकाल संवत् १६६० से १७१७ तक माना जाता है। इनका सर्वश्रेष्ठ 
    ग्रंथ 'रतनहजारा' है जो बिहारी सतसई को आदर्श मानकर 
    लिखा गया प्रतीत होता है। बिहारी की दोहापद्धति का अनुकरण 
    करते समय रसनिधि कहीं-कहीं ज्यों का त्यों भाव ही अपने दोहे 
    में लिख गए हैं। रतनहजारा के अतिरिक्त विष्णुपदकीर्तन, बारहमासी, 
    रसनिधिसागर, गीतिसंग्रह, अरिल्ल और माँझ, हिंडोला भी इनकी 
    रचनाएँ बनाई जाती हैं। इनके दोहों का एक संग्रह छतरपुर 
    के श्री जगन्नाथप्रसाद ने प्रकाशित किया है।</p>
  <p   class="MsoBodyTextIndent">रसनिधि प्रेमी स्वभाव के रसिक कवि थे। 
    इन्होंने रीतिबद्ध काव्य न लिखकर फारसी शायरी की शैली पर 
    प्रेम की विविध दशाओं और चेष्टाओं का वर्णन किया है। फारसी 
    के प्रभाव से इन्होंने प्रेमदशाओं में व्यापकता प्राप्त की किंतु 
    भाषा और अभिव्यंजना की दृष्टि से इनका काव्य अधिक सफल नहीं 
    हो सका। शब्दों का असंतुलित प्रयोग तथा भावों की अभिव्यक्ति 
    में शालीनता का अभाव खटकनेवाला बन गया है। हाँ, प्रेम की 
    सरस उक्तियों में रसनिधि को कहीं कहीं अच्छी सफलता मिली है। 
    वस्तुत: जहाँ इनका प्रेम स्वाभाविक रूप से व्यक्त हुआ है वहाँ 
    इनके दोहे बड़े सुंदर बन पड़े हैं।<span   style="">   
    </span>(विजयद्र स्नातक)</p>
</div>
</body></html>