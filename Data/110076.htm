<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विष</span></b><b style=""><span style="font-size: 12pt; font-family: DV-TTSurekhEN;"> </span></b><span   style="font-size: 14pt; font-family: DV-TTSurekhEN;">ऐसे पदार्थों के नाम हैं, जो खाए जाने 
    पर श्लेष्मल झिल्ली (</span><span padma_font_family_property="Courier" style="font-size: 14pt; font-family: Courier;">mucous membrane</span><span   style="font-size: 14pt; font-family: DV-TTSurekhEN;">), ऊतक या त्वचा 
    पर सीधी क्रिया करके अथवा परिसंचरण तंत्र (</span><span padma_font_family_property="Courier" style="font-size: 14pt; font-family: Courier;">circulatory 
    system</span><span   style="font-size: 14pt; font-family: DV-TTSurekhEN;">) में अवशोषित होकर, घातक रूप से स्वास्थ्य 
    को प्रभावित करने, या जीवन नष्ट करने, में समर्थ होते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विषाक्तता 
    (</span><span padma_font_family_property="Courier" style="font-size: 14pt; font-family: Courier;">poisoning</span><span   style="font-size: 14pt; font-family: DV-TTSurekhEN;">) के लक्षण निम्नलिखित हैं :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(१) 
    जठरांत्र उत्तेजन (</span><span padma_font_family_property="Courier" style="font-size: 14pt; font-family: Courier;">Gastrointestinal irritation</span><span   style="font-size: 14pt; font-family: DV-TTSurekhEN;">) 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> साधारणतया वमन, 
    पेट की पीड़ा और अतिसार (</span><span padma_font_family_property="Courier" style="font-size: 14pt; font-family: Courier;">diarrhea</span><span   style="font-size: 14pt; font-family: DV-TTSurekhEN;">) 
    विषाक्तता के प्रमुख लक्षण हैं। यदि कुछ ही घरों के भीतर अनेक 
    व्यक्ति विषाक्तता के शिकार हुए हों, तो किसी खास वस्तु को 
    क्षोभक (</span><span padma_font_family_property="Courier" style="font-size: 14pt; font-family: Courier;">irritant</span><span   style="font-size: 14pt; font-family: DV-TTSurekhEN;">) का वाहक समझा जा 
    सकता है। (२) प्रलाप </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    यह रासायनिक विष या उपापचयी (</span><span padma_font_family_property="Courier" style="font-size: 14pt; font-family: Courier;">metabolic</span><span   style="font-size: 14pt; font-family: DV-TTSurekhEN;">) 
    गड़बड़ी और ज्वर के परिणामस्वरूप उत्पन्न रुधिरविषाक्तता (</span><span padma_font_family_property="Courier" style="font-size: 14pt; font-family: Courier;">toxaemia</span><span   style="font-size: 14pt; font-family: DV-TTSurekhEN;">) 
    के कारण होता है। थोडी खुराक में ही प्रलाप उत्पन्न करनेवाले 
    रासायनिक विषों में वारविट्यूरेट, ब्रोमाइड का चिरकालिक 
    मशा, ऐल्कोहॉल, हाइओसायनिन (</span><span padma_font_family_property="Courier" style="font-size: 14pt; font-family: Courier;">hyocyanine</span><span   style="font-size: 14pt; font-family: DV-TTSurekhEN;">) 
    आदि है। इनमें से प्रथम तीन अधिक प्रचलित हैं और प्रलाप प्राय: 
    अत्यल्प नशे का सूचक होता है। (३) सम्मूर्च्छा (</span><span padma_font_family_property="Courier" style="font-size: 14pt; font-family: Courier;">coma</span><span   style="font-size: 14pt; font-family: DV-TTSurekhEN;">) 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> प्रमस्तिष्कीय (</span><span padma_font_family_property="Courier" style="font-size: 14pt; font-family: Courier;">cerebral</span><span   style="font-size: 14pt; font-family: DV-TTSurekhEN;">) 
    क्षति अधिक होने पर प्रलाप सम्मूर्च्छा में परिवर्तित होता है। 
    सामान्यतया बारविट्यूरेट और ऐल्कोहॉल ऐसे परिणाम उत्पन्न 
    करते हैं। (४) ऐठन (</span><span padma_font_family_property="Courier" style="font-size: 14pt; font-family: Courier;">Convulsions</span><span   style="font-size: 14pt; font-family: DV-TTSurekhEN;">) </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> ये दो प्रकार 
    की होती हैं : (क) मेरुदंडीय या टाइटेनिक ऐंठन, जो अक्सर 
    बाह्य उद्दीपन, जैसे स्ट्रिकनिन (</span><span padma_font_family_property="Courier" style="font-size: 14pt; font-family: Courier;">strychnine</span><span   style="font-size: 14pt; font-family: DV-TTSurekhEN;">), 
    से उत्पन्न होती है (इसमें स्फूर्ति (</span><span padma_font_family_property="Courier" style="font-size: 14pt; font-family: Courier;">tone</span><span   style="font-size: 14pt; font-family: DV-TTSurekhEN;">) 
    रहती है और संज्ञा संतुलित रहती है), (ख) प्रमस्तिष्कीय या 
    मिर्गीजन्य ऐंठन में संज्ञाहीनता होती है और स्फूर्ति तथा क्लोनी 
    (</span><span padma_font_family_property="Courier" style="font-size: 14pt; font-family: Courier;">clonic</span><span   style="font-size: 14pt; font-family: DV-TTSurekhEN;">) ऐंठन पर्यायक्रम से होती हैं। प्रतिहेस्टामिन 
    ओषधि, कपूर, फेरस सल्फेट और ऐफाटैमिन इसके उदाहरण 
    हैं। (५) परिणाह चेताकोप (</span><span padma_font_family_property="Courier" style="font-size: 14pt; font-family: Courier;">Peripheral 
    neuritis</span><span   style="font-size: 14pt; font-family: DV-TTSurekhEN;">) </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    सीसा, आर्सेनिक सोना, पारा आदि से चिरकालिक (</span><span padma_font_family_property="Courier" style="font-size: 14pt; font-family: Courier;">chronic</span><span   style="font-size: 14pt; font-family: DV-TTSurekhEN;">) 
    विषाक्तता होने पर परिणाह पेशी की दुर्बलता होती है, जिसमें 
    शरीर छीजता है और जठरांत्र (</span><span padma_font_family_property="Courier" style="font-size: 14pt; font-family: Courier;">gastrointestinal</span><span   style="font-size: 14pt; font-family: DV-TTSurekhEN;">) 
    विक्षोभ भी होता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">विषों का वर्गीकरण</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> लक्षणों के अनुसार 
    विषों के वर्गीकरण निम्नलिखित हैं :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(१) 
    संक्षारक : सांद्र अम्ल और क्षार; (२) उत्तेजक : (क) अकार्बनिक </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> फॉस्फोरस, क्लोरिन, 
    ब्रोमीन, आयोडीन आदि अधात्विक और आर्सेनिक, ऐंटिमनी, पारा, 
    ताँबा, सीसा, जस्ता, चाँदी आदि धात्विक; (ख) कार्बनिक </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    रेंड़ी का तेल और बीज, मदार, क्रोटन (</span><span padma_font_family_property="Courier" style="font-size: 14pt; font-family: Courier;">croton</span><span   style="font-size: 14pt; font-family: DV-TTSurekhEN;">) 
    तेल, घृतकुमारी (</span><span padma_font_family_property="Courier" style="font-size: 14pt; font-family: Courier;">aloes</span><span   style="font-size: 14pt; font-family: DV-TTSurekhEN;">) आदि वनस्पति और 
    हरिभृंग (</span><span padma_font_family_property="Courier" style="font-size: 14pt; font-family: Courier;">cantharides</span><span   style="font-size: 14pt; font-family: DV-TTSurekhEN;">) साँप तथा अन्य कीटों 
    के दंश; (ग) यांत्रिक </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    हीरे की धूल, चूर्णित काच, बाल आदि; (३) रुग्णतंत्रिक (</span><span padma_font_family_property="Courier" style="font-size: 14pt; font-family: Courier;">neurotic</span><span   style="font-size: 14pt; font-family: DV-TTSurekhEN;">) 
    : (क) मस्तिष्क को क्षति पहुँचानेवाले, अफी और उसके ऐल्केलॉयड, 
    ऐल्कोहॉल, ईथर, क्लोरोफॉर्म, धतूरा, बेलाडोना, हायेसायामस 
    (</span><span padma_font_family_property="Courier" style="font-size: 14pt; font-family: Courier;">hyoscyamus</span><span   style="font-size: 14pt; font-family: DV-TTSurekhEN;">); 
    (ख) मेरुरज्जु को प्रभावित करनेवाले </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    कुचला (</span><span padma_font_family_property="Courier" style="font-size: 14pt; font-family: Courier;">nux vomica</span><span   style="font-size: 14pt; font-family: DV-TTSurekhEN;">), जेलसेमियम मूल। 
    (ग) हृदय को प्रभावित करनेवाले </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    वच्छनाभ (</span><span padma_font_family_property="Courier" style="font-size: 14pt; font-family: Courier;">aconite</span><span   style="font-size: 14pt; font-family: DV-TTSurekhEN;">), डिजिटैलिस (</span><span padma_font_family_property="Courier" style="font-size: 14pt; font-family: Courier;">digitalis</span><span   style="font-size: 14pt; font-family: DV-TTSurekhEN;">), 
    कनेर, तंबाकू, हाइड्रोसायनिक, अम्ल, (घ) श्वासावरोधक (</span><span padma_font_family_property="Courier" style="font-size: 14pt; font-family: Courier;">Asphyxiants</span><span   style="font-size: 14pt; font-family: DV-TTSurekhEN;">) 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> कार्बन डाइऑक्साइड, 
    कार्बन मोनोऑक्साइड, कोयला गैस, (ङ) परिणाह </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    विषगर्जर (</span><span padma_font_family_property="Courier" style="font-size: 14pt; font-family: Courier;">conium</span><span   style="font-size: 14pt; font-family: DV-TTSurekhEN;">) कोरारी (</span><span padma_font_family_property="Courier" style="font-size: 14pt; font-family: Courier;">curare</span><span   style="font-size: 14pt; font-family: DV-TTSurekhEN;">)।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">तीक्ष्ण विषाक्तता के उपचार के सिद्धांत</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    विषाक्तता के आपाती उपचार (</span><span padma_font_family_property="Courier" style="font-size: 14pt; font-family: Courier;">emergency treatment</span><span   style="font-size: 14pt; font-family: DV-TTSurekhEN;">) 
    के लिए, जिसमें जीवविष (</span><span padma_font_family_property="Courier" style="font-size: 14pt; font-family: Courier;">toxin</span><span   style="font-size: 14pt; font-family: DV-TTSurekhEN;">) खा लिया गया हो, 
    निम्नलिखित क्रियाविधि अपनानी चाहिए :</span></p>
  <p class="MsoNormal" style=""> <span style="font-size: 14pt; font-family: DV-TTSurekhEN;"><span   style="">(१)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">�� 
    </span></span></span> <span   style="font-size: 14pt; font-family: DV-TTSurekhEN;">यथाशीघ्र उलटी, वस्तिक्रिया (</span><span padma_font_family_property="Courier" style="font-size: 14pt; font-family: Courier;">lavage</span><span   style="font-size: 14pt; font-family: DV-TTSurekhEN;">), 
    विरेचन (</span><span padma_font_family_property="Courier" style="font-size: 14pt; font-family: Courier;">catharsis</span><span   style="font-size: 14pt; font-family: DV-TTSurekhEN;">) या मूत्रता (</span><span padma_font_family_property="Courier" style="font-size: 14pt; font-family: Courier;">diuresis</span><span   style="font-size: 14pt; font-family: DV-TTSurekhEN;">) 
    द्वारा विष को निकालना।</span></p>
  <p class="MsoNormal" style=""> <span style="font-size: 14pt; font-family: DV-TTSurekhEN;"><span   style="">(२)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">�� 
    </span></span></span> <span   style="font-size: 14pt; font-family: DV-TTSurekhEN;">विशिष्ट या सामान्य प्रतिकारक (</span><span padma_font_family_property="Courier" style="font-size: 14pt; font-family: Courier;">antidote</span><span   style="font-size: 14pt; font-family: DV-TTSurekhEN;">) 
    देकर विष का निष्क्रिय करना और तब वस्तिक्रिया का उपचार।</span></p>
  <p class="MsoNormal" style=""> <span style="font-size: 14pt; font-family: DV-TTSurekhEN;"><span   style="">(३)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">�� 
    </span></span></span> <span   style="font-size: 14pt; font-family: DV-TTSurekhEN;">संक्षोभ (</span><span padma_font_family_property="Courier" style="font-size: 14pt; font-family: Courier;">shock</span><span   style="font-size: 14pt; font-family: DV-TTSurekhEN;">), 
    पात (</span><span padma_font_family_property="Courier" style="font-size: 14pt; font-family: Courier;">collapse</span><span   style="font-size: 14pt; font-family: DV-TTSurekhEN;">) और अन्य विशिष्ट अभिव्यक्तियों 
    (</span><span padma_font_family_property="Courier" style="font-size: 14pt; font-family: Courier;">manifestations</span><span   style="font-size: 14pt; font-family: DV-TTSurekhEN;">) के होते ही उनसे 
    संघर्ष करना।</span></p>
  <p class="MsoNormal" style=""> <span style="font-size: 14pt; font-family: DV-TTSurekhEN;"><span   style="">(४)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">�� 
    </span></span></span> <span   style="font-size: 14pt; font-family: DV-TTSurekhEN;">श्लेष्मल झिल्लियों को शमकों (</span><span padma_font_family_property="Courier" style="font-size: 14pt; font-family: Courier;">demulcents</span><span   style="font-size: 14pt; font-family: DV-TTSurekhEN;">) 
    के प्रयोग द्वारा बचाना।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">विष का निष्कासन</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> तीव्र अम्ल, क्षार 
    या अन्य संक्षारक पदार्थ द्वारा विषाक्तता होने पर आमाशय नलिकाओं 
    (</span><span padma_font_family_property="Courier" style="font-size: 14pt; font-family: Courier;">stomach tubes</span><span   style="font-size: 14pt; font-family: DV-TTSurekhEN;">), या वमनकारियों, 
    का उपयोग नहीं करना चाहिए। इनसे जठरीय वेधन (</span><span padma_font_family_property="Courier" style="font-size: 14pt; font-family: Courier;">gastric 
    perforation</span><span   style="font-size: 14pt; font-family: DV-TTSurekhEN;">) हो सकता है। जठर में स्थित अंतर्वस्तु की 
    खाली करने का सबसे सरल उपाय वमन है। वमन का प्रयोग तभी 
    करना चाहिए जब रोगी चिकित्सक को सहयोग देने की स्थिति 
    में हो, उसके शरीर में अतिरिक्त विष हो और आमाशय नलिकाओं 
    का अभाव हो, या रोगी आमाशय नलिकाओं का उपयोग कर सकने 
    की स्थिति में न हो। निद्रालु या अचेतन रोगी को वमन नहीं 
    कराना चाहिए, क्योंकि उसके आमाशय की अंतर्वस्तु के तरलापनयन 
    (</span><span padma_font_family_property="Courier" style="font-size: 14pt; font-family: Courier;">aspiration</span><span   style="font-size: 14pt; font-family: DV-TTSurekhEN;">) का भय रहता है। संक्षारक 
    विषों के उपशमकों के अंतर्ग्रहण की स्थिति में भी वमन वर्जित 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वमन 
    कराने के लिए गले में अँगुली या अन्य वस्तु का प्रयोग करना 
    चाहिए, या निम्नलिखित वस्तुओं में से कोई चीज खिलानी चाहिए 
    : ऐयोमॉरफ़ीन हाइड्रोक्लोराइड, चूर्णित सरसों, (</span><span padma_font_family_property="Courier" style="font-size: 14pt; font-family: Courier;">powdered 
    mustard</span><span   style="font-size: 14pt; font-family: DV-TTSurekhEN;">) और नमक या प्रबल साबुन जल (</span><span padma_font_family_property="Courier" style="font-size: 14pt; font-family: Courier;">strong 
    soap suds</span><span   style="font-size: 14pt; font-family: DV-TTSurekhEN;">)।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जठरीय तरलापनयन और वस्तिक्रिया</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इन क्रियाओं 
    के उद्देश्य निम्नलिखित हैं : (१) अतिरिक्त असंक्षारक विषों का निष्कासन, 
    जिन्हें बाद में जठरांत्र क्षेत्र (</span><span padma_font_family_property="Courier" style="font-size: 14pt; font-family: Courier;">gastro 
    intestinal tract</span><span   style="font-size: 14pt; font-family: DV-TTSurekhEN;">) से अवशोषित किया जा सकता है;; (२) वमन 
    केंद्र के निर्बल होने पर जब वमन नहीं होता, केंद्रीय तंत्रिकातंत्र 
    को अपसादित करनेवाले विष का निष्कासन; (३) विषों की पहचान 
    के लिए जठरीय अंतर्वस्तुओं के संचय और परीक्षण के लिए तथा 
    (४) विषप्रतिकारकों के सुविधाजनक प्रयोग के लिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">निषेधक 
    लक्षण </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    निम्नलिखित स्थितियों में जठरीय तरलापनयन और वस्ति क्रिया 
    नहीं की जाती हैं : (१) विष के द्वारा ऊतकों का व्यापक संक्षारण, 
    (२) तीव्र नि:संज्ञ, जडिमाग्रस्त (</span><span padma_font_family_property="Courier" style="font-size: 14pt; font-family: Courier;">stuporous</span><span   style="font-size: 14pt; font-family: DV-TTSurekhEN;">), 
    या निश्चेतनताग्रस्त (</span><span padma_font_family_property="Courier" style="font-size: 14pt; font-family: Courier;">comatose</span><span   style="font-size: 14pt; font-family: DV-TTSurekhEN;">), रोगी, क्योंकि उसे 
    तरलापनयन फुफ्फुसार्ति (</span><span padma_font_family_property="Courier" style="font-size: 14pt; font-family: Courier;">pnuemonia</span><span   style="font-size: 14pt; font-family: DV-TTSurekhEN;">) 
    का खतरा रहता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विधि 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> नाक या मुँह 
    द्वारा आमाशय में एक चिकनी, मृदु, न दबनेवाली अमाशय नली 
    को धीमे धीमे प्रवेश कराना चाहिए। वस्तिक्रिया प्रचुर हो, परंतु 
    अमाशय का आध्मान (</span><span padma_font_family_property="Courier" style="font-size: 14pt; font-family: Courier;">distention</span><span   style="font-size: 14pt; font-family: DV-TTSurekhEN;">) न किया जाए। कुछ स्थितियों 
    में थोड़े थोड़े अंतर पर अल्प तरल के साथ वस्तिक्रिया करना 
    अच्छा होता है। वस्तिक्रिया के विलयन के आधिक्य को निकालना 
    अनिवार्य है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">जठरीय 
    वस्तिक्रिया के तरल </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    १. गुनगुना पानी या १ प्रतिशत नमकीन पानी, २. पतला विलेय 
    स्टार्च पेस्ट (</span><span padma_font_family_property="Courier" style="font-size: 14pt; font-family: Courier;">paste</span><span   style="font-size: 14pt; font-family: DV-TTSurekhEN;">), ३. एक प्रतिशत सोडियम बाइकार्बोनेट, 
    ४. पोटैशियम परमैंगनेट (</span><span padma_font_family_property="Courier" style="font-size: 14pt; font-family: Courier;">1:2000</span><span   style="font-size: 14pt; font-family: DV-TTSurekhEN;">) 
    विलयन, ५. एक प्रतिशत विलेय थापोसल्फेट तथा ६. एक या दो 
    प्रतिशत हाइड्रोजन परऑक्साइड।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">विरेचन</span></b><span   style="font-size: 14pt; font-family: DV-TTSurekhEN;"> (</span><span padma_font_family_property="Courier" style="font-size: 14pt; font-family: Courier;">Catharsis</span><span   style="font-size: 14pt; font-family: DV-TTSurekhEN;">) 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह मंदकारी 
    अवशोषण में प्रभावकारी हो सकता है। आंत्रिक अवशोषण के पहले 
    विष का निष्क्रिय करण करने के लिए जठरीय वस्तिक्रिया अनिवार्य 
    है, यदि तीव्र अम्ल या क्षार से विषाक्तता न हुई हो। जिस स्थिति 
    में बस्तिक्रिया संभव नहीं है, उसके लिए निम्नलिखित उपाय करना 
    चाहिए : (१) विष प्रतिकारकों के द्वारा अम्लों और क्षारों का उदासीनिकरण, 
    (२) विशिष्ट रसायनकों का अवक्षेपण (यह क्रिया विशिष्ट कारकों 
    पर निर्भर होनी चाहिए) तथा (३) शमकों द्वारा निष्क्रियकरण 
    (शमक धातुओं को अवक्षेपित करते हैं अनेक विषों के अवशोषण 
    को कम करने में सहायक होते हैं और ये प्रदाहग्रस्त झिल्लियों 
    को बड़ी शांति प्रदान करते हैं)। ३-४ अंडों का श्वेतक ५०० मिली 
    लिटर दूध या पानी में, मखनिया दूध, पतले आटे या मंड के 
    विलयन में (यदि संभव हो तो उबले हुए में) मिलाकर देना 
    चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सहायक और लाक्षणिक उपाय </span></b><b style=""><span style="font-size: 14pt; font-family: Symbol;"><span padma_font_family_property="Symbol" style="">-</span></span></b><span   style="font-size: 14pt; font-family: DV-TTSurekhEN;"> 
    तीव्र विषाक्तता के शिकार लोगों को जागरूक डाक्टरी देखभाल 
    में रखना चाहिए, जिससे विषाक्तता की तात्कालिक और विलंबित 
    जटिलताओं का पूर्वानुमान किया जा सके। विष खाकर आत्महत्या 
    करने में विफल लोगों को किसी मनश्चिकित्सक की देखरेख में 
    रखना डाक्टरी चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">परिसंचारी विफलता</span></b><span   style="font-size: 14pt; font-family: DV-TTSurekhEN;"> 
    (</span><span padma_font_family_property="Courier" style="font-size: 14pt; font-family: Courier;">Circulatory 
    failure</span><span   style="font-size: 14pt; font-family: DV-TTSurekhEN;">) इसमें (१) संक्षोभ के समय मुख्य उपाय 
    हैं, पार्श्वशायी स्थिति (</span><span padma_font_family_property="Courier" style="font-size: 14pt; font-family: Courier;">recumbent position</span><span   style="font-size: 14pt; font-family: DV-TTSurekhEN;">), 
    ऊष्मा, उद्दीपकों का प्रयोग और प्रभावी रुधिर आयतन की वृद्धि 
    के लिए आंत्रेतर तरलों का (</span><span padma_font_family_property="Courier" style="font-size: 14pt; font-family: Courier;">parenteral fluids</span><span   style="font-size: 14pt; font-family: DV-TTSurekhEN;">) 
    प्रयोग, (२) हृदीय असफलता के समय मुख्य उपाय है, ऑक्सीजन, 
    डिजिटेलिस (</span><span padma_font_family_property="Courier" style="font-size: 14pt; font-family: Courier;">digitalis</span><span   style="font-size: 14pt; font-family: DV-TTSurekhEN;">), पारदीयमूत्रवर्धक 
    औषधियों का सेवन, तथा (३) फुप्फुसशोथ (</span><span padma_font_family_property="Courier" style="font-size: 14pt; font-family: Courier;">pulmonary 
    oedema</span><span   style="font-size: 14pt; font-family: DV-TTSurekhEN;">) के समय मुख्य उपाय है, धनात्मक दबाव 
    के साथ ऑक्सीजन सेवन, आंत्रेतर (</span><span padma_font_family_property="Courier" style="font-size: 14pt; font-family: Courier;">parenteral</span><span   style="font-size: 14pt; font-family: DV-TTSurekhEN;">) 
    लवण या अन्य आंत्रेतर तरल (प्लाज्मा छोड़कर) से बचाना।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">श्वसन असामान्यताएँ</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> (१) श्वसन अवरोध 
    के समय मुखग्रसनी (</span><span padma_font_family_property="Courier" style="font-size: 14pt; font-family: Courier;">oropharyngeal</span><span   style="font-size: 14pt; font-family: DV-TTSurekhEN;">) 
    वायुपथ और आंतरश्वासप्रणाल (</span><span padma_font_family_property="Courier" style="font-size: 14pt; font-family: Courier;">intratracheal</span><span   style="font-size: 14pt; font-family: DV-TTSurekhEN;">) 
    निनालन (</span><span padma_font_family_property="Courier" style="font-size: 14pt; font-family: Courier;">intubation</span><span   style="font-size: 14pt; font-family: DV-TTSurekhEN;">) को ठीक करना चाहिए। 
    (२) श्वसन अवनमन (</span><span padma_font_family_property="Courier" style="font-size: 14pt; font-family: Courier;">depression</span><span   style="font-size: 14pt; font-family: DV-TTSurekhEN;">) 
    के समय रोगी को खुली हवा में कृत्रिम श्वसन कराना चाहिए। 
    पुनरुज्जीवक (</span><span padma_font_family_property="Courier" style="font-size: 14pt; font-family: Courier;">resuscitator</span><span   style="font-size: 14pt; font-family: DV-TTSurekhEN;">), या अन्य स्वयंचल संवातन, 
    यथाशीघ्र करना चाहिए। उद्दीपकों से लाभ होना संदिग्ध है। साधारणतया 
    उपयोग में आनेवाले उद्दीपक निम्नलिखित हैं :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(क) 
    गरम, कड़ी काली कॉफी, मुख से या गुदामार्ग से,</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ख) 
    गरम कड़ी चाय मुख से,</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ग) 
    एक प्याले पानी में दो या चार मिलिलीटर अमोनिया का ऐरोमेटिक 
    स्पिरिट,</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(घ) 
    ५०-१२० मिलिलीटर एफेड्रिन सल्फेट मुख से या अधस्त्व्क रूप से,</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ङ) 
    कोरामिन (</span><span padma_font_family_property="Courier" style="font-size: 14pt; font-family: Courier;">coramine</span><span   style="font-size: 14pt; font-family: DV-TTSurekhEN;">) की सूई,</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(च) 
    ऐंफाटैमिन सल्फेट ५-४० मिलिग्राम मुख से या सूई से तथा,</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(छ) 
    मेथाऐंफाटैमिन हाइड्रोक्लोराइड, २.५-१५ मिलिग्राम मुख से।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">केंद्रीय तंत्रिकातंत्र संयोग</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> (१) केंद्रीय तंत्रिकातंत्र 
    की उत्तेजना होने पर सम्मोहक या प्रति आक्षेप (</span><span padma_font_family_property="Courier" style="font-size: 14pt; font-family: Courier;">anti-convulsant</span><span   style="font-size: 14pt; font-family: DV-TTSurekhEN;">) 
    का प्रयोग करना चाहिए : (क) ऐमोबारबिटल सोडियम (ऐमिटल) 
    का ताजा १० प्रतिशत विलयन २५०-५०० मिलिमीटर, (ख) पैराऐल्डिहाइड 
    मुख से, गुदामार्ग से या नितंब में तथा (ग) कैल्सियम ग्लूकोनेट 
    १० प्रतिशत, १०-२० मिलिलीटर, सूई से।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">निर्जलीकरण 
    (</span><span padma_font_family_property="Courier" style="font-size: 14pt; font-family: Courier;">Dehydration</span><span   style="font-size: 14pt; font-family: DV-TTSurekhEN;">) </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    संकेतानुसार मौखिक या आंत्रेतर तरल।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पीड़ा 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> पीड़ाहर और 
    स्वापक (</span><span padma_font_family_property="Courier" style="font-size: 14pt; font-family: Courier;">Narcotic</span><span   style="font-size: 14pt; font-family: DV-TTSurekhEN;">) ओषधि देनी चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">चाहे 
    कैसी ही विषाक्तता हो, यह चिकित्सक का कर्तव्य है कि वह वमित 
    पदार्थ, आमाशय धावन (</span><span padma_font_family_property="Courier" style="font-size: 14pt; font-family: Courier;">wash</span><span   style="font-size: 14pt; font-family: DV-TTSurekhEN;">) 
    और मल मूत्र का नूमना सुरक्षित रखे। रोगी का नाम, संरक्षित 
    पदार्थ का नाम, परीक्षण की तिथि और नमूने को ताले में बंद 
    कर रखना चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यदि 
    गैरसरकारी चिकित्सक को शंका हो जाए कि रोगी की हत्या करने 
    के लिए विष दिया गया है, तो उसे आपराधिक कार्यवाही संहिता 
    की ४४वीं धारा के अंतर्गत इसकी सूचना निकटस्थ पुलिस स्टेशन 
    या मजिस्ट्रेट को देनीं चाहिए। इस प्रकार की कठिनाइयों 
    से बचने के लिए, हर विषाक्तता के रोगी की सूचना पुलिस 
    में दे देनी चाहिए। सरकारी अस्पताल का चिकित्सा अधिकारी सभी 
    संदिग्ध विषाक्तता की सूचना पुलिस को देने के लिए बाध्य है। 
    यदि रोगी मृत अवस्था में लाया, जाए, तो डाक्टर उसे मृत्यु का 
    प्रमाणपत्र न दे और इसकी सूचना पुलिस को दे।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सामान्य विषों की चिकित्सा </span></b><b style=""><span style="font-size: 14pt; font-family: Symbol;"><span padma_font_family_property="Symbol" style="">-</span></span></b><b style=""><span style="font-size: 14pt; font-family: DV-TTSurekhEN;"> </span></b><span   style="font-size: 14pt; font-family: DV-TTSurekhEN;">देखें <b   style="">विष प्रतिकारक।</b><span   style="">   </span>(गोरखनाथ 
    चतुर्वेदी तथा विवेकानंद पांडेयं)</span></p>
</div>
</body></html>