<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font > 
<p  ><b><img src="10793_files/792-1.jpg" align="left" width="168" height="110"><font   size="+1">आँवला</font></b> 
  संस्कृत में इसे 
  अमृता, अमृतफल, 
  आमलकी, पंचरसा 
  इत्यादि, अंग्रेजी 
  में एँब्लिक माइरीबालन 
  तथा लैटिन में 
  फ़िलैंथस एँबेलिका 
  कहते हैं। यह वृक्ष 
  समस्त भारत में 
  जंगलों तथा 
  बाग बगीचों 
  में होता है। इसकी 
  ऊँचाई २० से २५ फुट 
  तक, छाल राख 
  के रंग की, पत्ते 
  इमली के पत्तों 
  जैसे, किंतु कुछ 
  बड़े तथा फूल पीले 
  रंग के छोटे-छोटे 
  होते हैं। फूलों 
  के स्थान पर गोल, 
  चमकते हुए, पकने 
  पर लाल रंग 
  के, फल लगते हैं, 
  जो आँवला नाम 
  से ही जाने जाते 
  हैं। वाराणसी 
  का आँवला सब 
  से अच्छा माना जाता 
  है। यह वृक्ष कार्तिक 
  में फलता है।</p>
<p  >आयुर्वेद के 
  अनुसार हरीतकी 
  (हड़) और आँवला 
  दो सर्वोत्कृष्ट 
  औषधियाँ हैं। 
  इन दोनों में 
  आँवले का महत्व 
  अधिक है। चरक 
  के मत से शारीरिक 
  अवनति को रोकनेवाले 
  अवस्थास्थापक द्रव्यों 
  में आँवला सबसे 
  प्रधान है। प्राचीन 
  ग्रंथकारों ने 
  इसको शिवा (कल्याणकारी), 
  वयस्था (अवस्था को 
  बनाए रखनेवाला) 
  तथा धात्री (माता 
  के समान रक्षा 
  करनेवाला) कहा 
  है।</p>
<p  >इसके फल पूरा 
  पकने के पहले 
  व्यवहार में आते 
  हैं। वे ग्राही (पेटझरी 
  रोकनेवाले), 
  मूत्रल तथा रक्तशोधक 
  बताए गए हैं। कहा 
  गया है, ये अतिसार, 
  प्रमेह, दाह, कँवल, 
  अम्लपित्त, रक्तपित्त, 
  अर्श, बद्धकोष्ठ, वीर्य 
  को दृढ़ और आयु 
  में वृद्धि करते 
  हैं। मेधा, स्मरणशक्ति, 
  स्वास्थ्य, यौवन, 
  तेज, कांति तथा 
  सर्वबलदायक 
  औषधियों में 
  इसे सर्वप्रधान 
  कहा गया है। इसके 
  पत्तों के क्वाथ 
  से कुल्ला करने 
  पर मुँंह के 
  छाले और क्षत 
  नष्ट होते हैं। 
  सूखे फलों को 
  पानी में रात 
  भर भिगोकर 
  उस पानी से आँख 
  धोने से सूजन 
  इत्यादि दूर होती 
  है। सूखे फल खूनी 
  अतिसार, आँव, बवासरी 
  और रक्तपित्त 
  में तथा लोहभस्म 
  के साथ लेने पर 
  पांडुरोग और 
  अजीर्ण में लाभदायक 
  माने जाते हैं। 
  आँवला के ताजे 
  फल, उनका रस या 
  इनसे तैयार 
  किया शरबत शीतल, 
  मूत्रल, रेचक तथा 
  अम्लपित्त को दूर 
  करनेवाला कहा 
  गया है। आयुर्वेद 
  के अनुसार यह 
  फल पित्तशामक 
  है और संधिवात 
  में उपयोगी है। 
  ब्राह्मरसायन तथा 
  च्यवनप्राश, ये दो 
  विशिष्ट रसायन 
  आँवले से तैयार 
  किए जाते हैं। प्रथम 
  मनुष्य को नीरोग 
  रखने तथा अवस्थास्थापन 
  में उपयोगी माना 
  जाता है तथा 
  दूसरा भिन्न-भिन्न 
  अनुपानों के साथ 
  भिन्न-भिन्न रोगों, 
  जैसे हृदयरोग, 
  वात, रक्त, मूत्र 
  तथा वीर्यदोष, 
  स्वरक्षय,खाँसी 
  और श्वासरोग 
  में लाभदायक 
  माना जाता है।</p>
<p  >आधुनिक अनुसंधानों 
  के अनुसार आँवला 
  में विटैमिन-सी 
  प्रचुर मात्रा में 
  होता है; इतनी 
  अधिक मात्रा में 
  कि साधारण रीति 
  से मुरब्बा बनाने 
  में भी सारे विटैमिन 
  का नाश नहीं हो 
  पाता। संभवत: 
  आँवले का मुरब्बा 
  इसीलिए गुणकारी 
  है। आँवले को 
  छाँह में सुखाकर 
  और कूट पीसकर 
  सैनिकों के आहार 
  में उन स्थानों में 
  दिया जाता है 
  जहाँ हरी तरकारियाँ 
  नहीं मिल पाती। 
  आँवले के उस अचार 
  में, जो आग पर 
  नहीं पकाया जाता 
  विटैमिन सी 
  प्राय: पूर्ण रूप 
  से सुरक्षित रह 
  जाता है, और 
  यह अचार, विटैमिन 
  सी की कमी में 
  खाया जा सकता 
  है।</p>
<p style="text-align: left;"   align="RIGHT">(भ.दा.व.)</p>
<p><b></b></p>
</font> 
</body></html>