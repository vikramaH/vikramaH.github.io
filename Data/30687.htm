<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खरमोर</b></font><font    size="4">
 चरक जाति का लंबी टाँगों वाला भारतीय पक्षी जिसे चीनीमोर या केरमोर भी 
कहते हैं। यह मुख्यत: खानदेश, नासिक और अहमदनगर से लेकर पश्चिमी घाट तक के 
प्रदेश में पाया जाता है किंतु बरसात में यह मध्य प्रदेश, राजस्थान, 
काठियावाड और गुजरात तक फैल जाता है। कभी कदा यह दिल्ली और उत्तर प्रदेश के
 कुछ पश्चिमी भागों तक भी पहुँच जाता है। पर भारत के बाहर यह पक्षी अनजाना 
है।</font></p><font  size="4">
<p  >नर और मादा बहुत कुछ एक से 
ही होते हैं। इसके सिर, गर्दन और नीचे का भाग काला और ऊपरी हिस्सा हलका 
सफेद और तीर सदृश काले चित्तियों से भरा रहता है। कान के पीछे कुछ पंख बढ़े 
हुए रहते हैं। प्रणय ऋतु में नर बहुत चमकीला काले रंग का हो जाता है और सिर
 पर एक सुंदर कलँगी निकल आती है। मादा नर से कुछ बड़ी होती है। नर का जाड़ों 
में और मादा का पूरे वर्ष ऊपरी और बगल का भाग काले चिह्नों युक्त हलका 
बादामी रहता है।</p>
<p  >इस पक्षी को ऊबड़ खाबड़ और 
झाड़ियों से भरे मैदान बहुत पसंद हैं; जाड़ों में इसे खेतों में भी देखा जा 
सकता है। इसका मुख्य भोजन घासपात, जंगली फल, पौधों की जड़ें, नए कल्ले एवं 
कीड़े मकोड़े हैं।</p>
</font>
<p><font    size="4">सं. ग्रं.</font><font padma_font_family_property="Courier New" face="Courier New" size="4">-</font><font    size="4">सुरेश 
  सिंह : भारतीय 
  पक्षी। (परमेश्वरीलाल 
  गुप्त)</font></p>
</body></html>