<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कोल्हटकर, गोपाल बालकृष्ण</b></font><font    size="4">
 (१८७८-१९५५ ई.) रसायनशास्त्री। सातारा जिले के एक छोटे से गाँव जाखण में 
जन्म हुआ था। गाँव की प्राथमिक पाठशाला में शिक्षा पाकर मुंबई के मराठा हाई
 स्कूल में और पीछे सेंट जेवियर्स कालेज में भौतिकी और रसायन का अध्ययन 
किया। रसायन की एम. ए. परीक्षा में आपको स्वर्णपदक मिला। तदनंतर बँगलौर के 
इंडियन इंस्टिटयूट ऑव सायंस से अनुसंधान कार्य द्वारा ए. आई. आई. एस-सी का 
डिप्लोमा प्राप्त किया।</font></p>
<font  size="4"> 
<p  >१९०७ ई. में पूना के 
  फर्ग्युसन कालेज 
  के आजीवन सदस्य 
  बनकर रसायन 
  के प्राध्यापक नियुक्त 
  हुए और १९४७ ई. तक 
  कालेज से संबद्ध 
  रहे। फर्ग्युसन 
  कालेज की रसायनशाला 
  को निर्मित तथा 
  सुसज्जित करने 
  का श्रेय आपको 
  है। ऐसी सुसज्जित 
  रसायनशाला 
  पूना विश्वविद्यालय 
  से संबद्ध कालेजों 
  में से किसी में 
  नहीं है। बंबई 
  विश्वविद्यालय के 
  सिनेट और एकैडेमिक 
  कौसिल के आप 
  सदस्य रहे। आपके 
  अनेक छात्र रसायन 
  के अध्यापन और 
  अनुसंधान कार्य 
  में ख्याति पा चुके 
  हैं। आपने अंग्रेजी 
  में रसायान की 
  कुछ पाठ्य पुस्तकें 
  भी लिखी हैं। ९ नवंबर, 
  १९५५ ई. को आपका 
  देहावसान हुआ। 
  (कष्णराव खंडेराव 
  डोल)</p>
</font><font size="2"></font>
</body></html>