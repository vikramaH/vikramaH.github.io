<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">सड़क निर्माण</span></b> 
    यात्रियों और माल असबाब को एक स्थान से दूसरे स्थान तक न्यूनतम 
    चालनशक्ति लगाकर पहुँचाने के लिए सड़कों का निर्माण इस 
    प्रकार किया जाता है कि बनाने में व्यय भी कम हो और पीछे 
    देखभाल भी बहुत महँगी न हो। सभी देशों में सड़क विकास 
    की प्रारंभिक अवस्था में, जब गाड़ियाँ धीमी गति से चला करती 
    थी, सड़क के मध्य के पक्के भाग के (जिसे पक्का गोला भी कहा 
    जाता है) संरचनात्मक पहलू पर, उसके ज्यामितिक रूप की अपेक्षा 
    अधिक ध्यान दिया जाता था। मोटर गाड़ियों की संख्या और उनकी 
    गति में वृद्धि होने पर, सड़क के डिज़ाइन में उसके ज्यामितिक 
    रूप का महत्व बहुत बड़ गया है। यह उचित भी है, क्योंकि पक्के 
    गोले की रचना में तो यातायात की आवश्यकता के अनुसार बाद 
    में सुधार हो सकता है, पर मोटरों का वेग बढ़ने पर यात्री 
    की सुरक्षा और सुख के अनुसार सड़क के ज्यामितिक रूप को, 
    स्थानीय अवस्थाओं के कारण, बदलना बहुत कठिन हो जाता है, 
    यद्यपि वह व्यय के लिहाज से निषिद्ध न हो</p>
  <p   class="MsoNormal">सड़क निर्माण में कार्य के कई चरण हैं : क्षेत्र 
    सर्वेक्षण, मिट्टी सर्वेक्षण, यातायात सर्वेक्षण, ज्यामितिक डिज़ाइन, 
    संरचनीय डिज़ाइन और वास्तविक निर्माण क्षेत्र। सर्वेक्षण के 
    भी तीन अंग हैं : पहला 'टोह' सर्वेक्षण, जिसमें इलाके 
    के प्राकृतिक लक्षण और अन्य स्थानीय अवस्थाओं को इस दृष्टि 
    से देखा जाता है कि कौन कौन से वैकल्पिक मार्ग संभव है 
    और उनके क्या हानि लाभ होंगे; दूसरा प्रारंभिक सर्वेक्षण, जिसमें 
    संभावित मार्गो पर प्रभाव डालनेवाले प्राकृतिक लक्षणों को 
    विस्तारपूर्वक देखा जाता है तथा तीसरा 'अंतिम रेखांकन 
    सर्वेक्षण', जिसमें चुनी हुई रेखा का भूमि पर अंकन किया 
    जाता है और आवश्यकतानुसार 'तल' सर्वेक्षण किया जाता 
    है।</p>
  <p   class="MsoNormal">'मिट्टी सर्वेक्षण' में उस मार्ग पर मिलनेवाली, 
    निर्माण में काम में आने योग्य मिट्टी और अन्य पदार्थों का परीक्षण 
    किया जाता है।</p>
  <p   class="MsoNormal">'यातायात सर्वेक्षण' उस मार्ग पर चलनेवाली 
    गाड़ियों के प्रकार, संख्या, उनके भार आदि का अंदाजा लगाने 
    के लिए किया जाता है।</p>
  <p   class="MsoNormal">निर्माण के ज्यामितिक पक्ष हैं : मार्ग की रेखा, 
    सड़क की चौड़ाई, मोड़, क्षैतिज एवं ऊर्ध्वाधर बाहरी उठान, 
    दूसरे भागों के साथ संगम तथा दृष्टि दूरी आदि। यातायात 
    की प्रत्याशित संख्या, भार, वेग और अन्य स्थानीय अवस्थाओं को 
    ध्यान में रखकर उनका डिज़ाइन तैयार किया जाता है।</p>
  <p   class="MsoNormal">संरचनीय डिज़ाइन पक्के गोले का किया जाता 
    है। पक्के गोले की सतह का मुख्य उद्देश्य यातायात के लिए दृढ़, 
    पक्का और चिकना रास्ता देना और उसपर पड़नेवाले भार ओर 
    पक्के या संघट्ट को नीचे की अपेक्षा निर्बल भूमि पर बाँटना 
    है। निर्माण में लगाए जानेवाले पदार्थों के अनुसार पक्का गोला 
    दृढ़ या लचीला होता है। सीमेंट कंक्रीट से बना गोला दृढ़ गोले 
    का उदाहरण है। लचीले गोले वे होते हैं जो मिट्टी, बजरी, 
    टूटे पत्थर की रोड़ी, कोलतार, विटुमेन या अन्य ऐसे ही पदार्थों 
    से बनाए जाते हैं।</p>
  <p   class="MsoNormal">भरत में सड़कें हाथों के श्रम से, या यंत्रों से, 
    बनाई जाती है। देश में मजदूर बहुतायत से मिलते हैं जिसके 
    कारण शारीरिक श्रम का ही अधिकतर प्रयोग किया जाता है, विशेषकर 
    जब योजनाएँ तुरंत बनाई जानेवाली न हों।</p>
  <p   class="MsoNormal">सड़क की कुटाई तो मशीनी रोलरों (बेलनी) 
    से ही की जाती है। पिछले दिनों में बड़ी सड़क योजनाओं को 
    शीघ्रता से निपटाने के लिए मशीनों का बहुत प्रयोग हुआ है। 
    अधिकतर काम में आनेवाली मशीनें हैं : मिट्टी के काम में आनेवाली 
    स्क्रेपर (<span padma_font_family_property="Courier" style="font-family: Courier;">scraper</span>), समतलक 
    (<span padma_font_family_property="Courier" style="font-family: Courier;">graders</span>), बुलडोजर, बेलन 
    (<span padma_font_family_property="Courier" style="font-family: Courier;">rollers</span>), उलटाऊ ठेले 
    (<span padma_font_family_property="Courier" style="font-family: Courier;">trippers</span>), खनित्र (<span padma_font_family_property="Courier" style="font-family: Courier;">excavators</span>) 
    आदि। बिटुमेनी सड़क बनाने के लिए स्वचल स्वमापी और मिश्रक 
    तथा बिछाई की मशीनें (<span padma_font_family_property="Courier" style="font-family: Courier;">spreaders</span>) 
    आजकल बहुत काम में लाई जाती हैं।</p>
  <p   class="MsoNormal">सड़क योजनाओं के लिए परीक्षण और नियंत्रण 
    प्रयोगशालाएँ बहुत आवश्यक हैं। ये प्रयोगशालाएँ अल्प व्यय की 
    डिज़ाइन में ही सहायता नहीं देती हैं, वरन् कार्य को ठीक 
    विशिष्टियों और वांछित गुणों के अनुसार बनाने में भी सहायता 
    देती है। अब भरत में सड़क की बड़ी प्रयोगशालाओं में ऐसी प्रयोगशालाओं 
    का खूब प्रयोग हो रहा है।<span   style="">  
 
    </span>(जगदीश मित्र त्रेहन.)</p>
</div>
</body></html>