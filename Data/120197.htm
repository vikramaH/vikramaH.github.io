<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सुमात्रा</span></b><span   style="font-size: 14pt; font-family: DV-TTSurekhEN;"> 
    स्थिति: ०</span><span padma_font_family_property="Symbol" style="font-size: 14pt; font-family: Symbol;">� </span><span   style="font-size: 14pt; font-family: DV-TTSurekhEN;">४०</span><span padma_font_family_property="Symbol" style="font-size: 14pt; font-family: Symbol;">� </span><span   style="font-size: 14pt; font-family: DV-TTSurekhEN;">उ. अ. तथा १००</span><span padma_font_family_property="Symbol" style="font-size: 14pt; font-family: Symbol;">� </span><span   style="font-size: 14pt; font-family: DV-TTSurekhEN;">२०</span><span padma_font_family_property="Symbol" style="font-size: 14pt; font-family: Symbol;">� </span><span   style="font-size: 14pt; font-family: DV-TTSurekhEN;">पू. 
    दे.। यह इंडोनेशिया गणतंत्र के पाँच बड़े द्वीपों में से एक 
    है तथा मलाया द्वीप समूह का सुदूर पश्चिमी द्वीप है। इसे 
    उत्तर पूर्व में मलैका जलसंधि मलाया से तथा दक्षिण पूर्व में 
    सुंडा जलसंधि जावा से पृथक् करती है। द्वीप का पश्चिमी किनारा 
    हिंद महासागर की ओर है। यह संसार के बड़े द्वीपों में छठा 
    है। इस द्वीप का क्षेत्रफल ४,१३,४४० वर्ग किमी तथा जनसंख्या १,५७,३९,००० 
    (१९६२) है। द्वीप की अधिकतम लंबाई १६९६ किमी तथा अधिकतम 
    चौड़ाई ३९६ किमी है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस द्वीप में दक्षिण पश्चिम की ओर समांतर 
    पर्वतमालाओं की श्रेणी है। सामूहिक रूप से इन पर्वतमालाओं 
    का नाम बारिसान </span><span padma_font_family_property="Courier" style="font-size: 14pt; font-family: Courier;">(Barisan)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">है 
    और इनमें १२ सक्रिय तथा ७८ निष्क्रिय ज्वालामुखी हैं। सर्वोच्च 
    चोटी केरिंची </span><span padma_font_family_property="Courier" style="font-size: 14pt; font-family: Courier;">(Kerintji)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">है जिसकी ऊँचाई 
    ३,७८२ मी. है। पूर्वी तट दलदली निम्नभूमि है जिसमें से होकर 
    कांपार </span><span padma_font_family_property="Courier" style="font-size: 14pt; font-family: Courier;">(Kampar),</span><span   style="font-size: 14pt; font-family: DV-TTSurekhEN;"> इंद्रागिरि तथा मिशि 
    </span><span padma_font_family_property="Courier" style="font-size: 14pt; font-family: Courier;">(Meosia)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">नदियाँ 
    बहती हैं और यह भूभाग घने जंगलों से आच्छादित है। इन 
    जंगलों से टीक की लकड़ी, बाँस, रबर और मूल्यवान गोंद प्राप्त 
    होता है। इन जंगलों में रबर के वृक्ष लगाए गए हैं जिसके 
    कारण यह द्वीप विश्व के प्रमुख रबर उत्पादकों में से एक हो 
    गया है। दक्षिणी पूर्वी और उत्तरी पूर्वी छोरों को छोड़कर शेष 
    द्वीप की मृदा कृषि के लिए उपयुक्त है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सुमात्रा की जलवायु उष्ण एवं आर्द्र है। अधिकांश 
    वर्षा उन क्षेत्रों में होती है। जहाँ नियमित मानसून बारिसान 
    पर्वतों द्वारा रोक लिए जाते हैं। टोबा झील के क्षेत्र में १५२ सेंमी. 
    से कम वर्षा होती है। लबंग क्षेत्र में ५०८ सेमी से अधिक वर्षा 
    होती है। निम्न भूमि के मैदानों में ताप २१</span><span padma_font_family_property="Symbol" style="font-size: 14pt; font-family: Symbol;">� </span><span   style="font-size: 14pt; font-family: DV-TTSurekhEN;">से 
    ३१</span><span padma_font_family_property="Symbol" style="font-size: 14pt; font-family: Symbol;">� </span><span   style="font-size: 14pt; font-family: DV-TTSurekhEN;">सें. तक रहता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">धान यहाँ की प्रमुख फसल है। कॉफी, कालीमिर्च, 
    तंबाकू, चाय, कपास, खजूर, अमरीकी धीकुँवार </span><span padma_font_family_property="Courier" style="font-size: 14pt; font-family: Courier;">(Sisal),</span><span   style="font-size: 14pt; font-family: DV-TTSurekhEN;"> 
    सुपारी, मूँगफली, सिनकोना, नारियल और रबर आदि की खेती 
    निर्यात के लिए की जाती है। इस द्वीप के उष्ण कटिबंधी जंगलों 
    में बाघ, हाथी, जंगली सुअर, दो सींगवाले राइनोसिरस, हरिण, 
    कपि एवं बंदर मिलते हैं। इस द्वीप पर सर्वत्र चमकीले पक्षति 
    </span><span padma_font_family_property="Courier" style="font-size: 14pt; font-family: Courier;">(Plumage)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">वाले पक्षी मिलते 
    हैं। यहाँ अनेक प्रकार के विषैले साँप जिनमें नाग एवं पिट 
    वाइपर </span><span padma_font_family_property="Courier" style="font-size: 14pt; font-family: Courier;">(Pit viper)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">भी 
    हैं तथा भीमाकार अजगर पाए जाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस द्वीप में सीसा, रजत, गंधक एवं कोयले 
    के निक्षेप हैं। पूर्वी तट का दलदली निम्न भूमि क्षेत्र पेट्रोलियम 
    में धनी है: पालमबंग क्षेत्र में कोयला एवं लिग्नाइट मिलते 
    हैं। पेट्रोलियम पूर्वी मैदान में अचीन से पलेमबांग तक के 
    क्षेत्र में मिलता है। बेनकूलेन के समीप सोने एवं रजत का 
    खनन होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मछली मारना यहाँ का प्रमुख व्यवसाय है। 
    द्वीप का पूर्वी भाग इस कार्य के लिए विशेष उपयोगी है। यहाँ 
    अधिकांश उद्योग कृषि से संबंधित है। पादांग के समीप सीमेंट 
    का बहुत बड़ा कारखाना है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">द्वीप के एक सिरे से दूसरे सिरे तक जाने 
    के लिए सड़कें हैं। यहाँ लगभग १,२२७ मील लंबा रेलमार्ग भी है। 
    मेडान और पलेमबांग नगरों में हवाई अड्डे हैं। ब्लावान 
    </span><span padma_font_family_property="Courier" style="font-size: 14pt; font-family: Courier;">(Belawan),</span><span   style="font-size: 14pt; font-family: DV-TTSurekhEN;"> 
    पलेमबांग एमाहैवन </span><span padma_font_family_property="Courier" style="font-size: 14pt; font-family: Courier;">(Emmahaven),</span><span   style="font-size: 14pt; font-family: DV-TTSurekhEN;"> सूसू </span><span padma_font_family_property="Courier" style="font-size: 14pt; font-family: Courier;">(Soesoe)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">तथा 
    सबांग प्रमुख बंदरगाह हैं। पलेमबांग सुमात्रा का प्रमुख नगर 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;"><span   style="">   
    </span>(अजितनारायण 
    मेहरोत्रा)</span><span style="font-size: 14pt; font-family: Symbol;"> </span></p>
</div>
</body></html>