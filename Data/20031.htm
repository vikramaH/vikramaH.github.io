<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >इस्लामाबाद</b></font><font   >
  १. काश्मीर की एक प्राचीन नगरी है जो पूर्वकाल में काश्मीर घाटी की 
राजधानी भी रह चुकी है। यह झेलम के दाहिने तट पर श्रीनगर से ३४ मील की दूरी
 पर स्थित है। यों तो इसके निकट बहुत से सोते हैं, परंतु अनंतनाग नामक उष्ण
 जल के सोते की पवित्रता सर्वोपरि है तथा इसी के नाम पर हिंदू लोग 
इस्लामाबाद को अनंतनाग कहते हैं। हो सकता है, इसका प्राचीन नाम अनंतनाग ही 
रहा हो जिसे मुसलमानों ने इस्लामाबाद का नाम दे दिया हो। यहाँ अनंतचतुर्दशी
 पर बड़ा प्रसिद्ध मेला लगता है। यह नगरी पूर्वकाल में बड़ी उन्नति पर थी तथा
 अपने शाल, दुशालों के लिए इसकी यथेष्ठ प्रसिद्धि थी, परंतु आज यह 
अवनतावस्था में है। यहाँ कुछ लोग शाल आदि के शिल्प में अब भी लगे हुए हैं, 
परंतु अधिकांश लोगों के जीविकोपार्जन का मुख्य आधार कृषि है।	(ले.रा.सिं.)</font></p>
<font size="2"></font></body></html>