<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >अष्टाध्यायी</b> 
  पाणिनिविरचित 
  व्याकरण का ग्रंथ। 
  यह छह वेदांगों 
  में मुख्य माना 
  जाता है। अष्टाध्यायी 
  में ३,९८१ सूत्र और 
  आरंभ में वर्णसमाम्नाय 
  के १४ प्रत्याहार 
  सूत्र हैं। अष्टाध्यायी 
  का परिमाण एक 
  सहस्र अनुष्टुप श्लोक 
  के बराबर है। 
  अष्टाध्यायी के कर्ता 
  पाणिनि कब हुए, 
  इस विषय में कई 
  मत हैं। भंडारकर 
  और गोल्डस्टकर 
  इनका समय ७वीं 
  शताब्दी ई.पू. 
  मानते हैं। मैकडानेल, 
  कीथ आदि कितने 
  ही विद्वानों ने 
  इन्हें चौथी शताब्दी 
  ई.पू. माना है। 
  भारतीय अनुश्रुति 
  के अनुसार पाणिनि 
  नंदों के समकालीन 
  थे और यह समय 
  ५वीं शताब्दी ई.पू. 
  होना चाहिए। पाणिनि 
  में शतमान, विंशतिक 
  और कार्षापण 
  आदि जिन मुद्राओं 
  का एक साथ उल्लेख 
  है उनके आधार 
  पर एवं अन्य कई कारणों 
  से हमें पाणिनि 
  का काल यही समीचीन 
  जान पड़ता है।</p>
<p  >महाभाष्य में 
  अष्टाध्यायी को 
  सर्ववेद-परिषद्-शास्त्र 
  कहा गया है। अर्थात् 
  अष्टाध्यायी का संबंध 
  किसी वेदविशेष 
  तक सीमित न होकर 
  सभी वैदिक संहिताओं 
  से था और सभी 
  के प्रातिशरूय अभिमतों 
  का पाणिनि ने 
  समादर किया 
  था। अष्टाध्यायी में 
  अनेक पूर्वाचार्यों 
  के मतों और 
  सूत्रों का संनिवेश 
  किया गया। उनमें 
  से शाकटायन, 
  शाकल्य, अभिशाली, 
  गार्ग्य, गालव, भारद्वाज, 
  कश्यप, शौनक, स्फोटायन, 
  चाक्रवर्मण का 
  उल्लेख पाणिनि 
  ने किया है।</p>
<p  >अष्टाध्यायी में 
  आठ अध्याय हैं और 
  प्रत्येक अध्याय में 
  चार पाद हैं। 
  पहले दूसरे 
  अध्यायों में संज्ञा 
  और परिभाषा 
  संबंधी सूत्र 
  हैं एवं वाक्य में 
  आए हुए क्रिया और 
  संज्ञा शब्दों के 
  पारस्परिक संबंध 
  के नियामक प्रकरण 
  भी हैं, जैसे क्रिया 
  के लिए आत्मनेपद-परस्मैपद-प्रकरण, 
  एवं संज्ञाओं के 
  लिए विभक्ति, समास 
  आदि। तीसरे, चौथे 
  और पाँचवें 
  अध्यायों में सब 
  प्रकार के प्रत्ययों 
  का विधान है। 
  तीसरे अध्याय में 
  धातुओं में प्रत्यय 
  लगाकर कृदंत 
  शब्दों का निर्वचन 
  है और चौथे 
  तथा पाँचवे अध्यायों 
  में संज्ञा शब्दों 
  में प्रत्यय जोड़कर 
  बने नए संज्ञा शब्दों 
  का विस्तृत निर्वचन 
  बताया गया है। 
  ये प्रत्यय जिन अर्थविषयों 
  को प्रकट करते 
  हैं उन्हें व्याकरण 
  की परिभाषा 
  में वृत्ति कहते 
  हैं, जैसे वर्षा 
  में होनेवाले 
  इंद्रधनु को वार्षिक 
  इंद्रधनु कहेंगे। 
  वर्षा में होनेवाले 
  इस विशेष अर्थ को 
  प्रकट करनेवाला 
  'इक' प्रत्यय तद्धित 
  प्रत्यय है। तद्धित 
  प्रकरण में १,१९० सूत्र 
  हैं और कृदंत 
  प्रकरण में ६३१। इस 
  प्रकार कृदंत, 
  तद्धित प्रत्ययों 
  के विधान के लिए 
  अष्टाध्यायी के १,८२१ 
  अर्थात् आधे से 
  कुछ ही कम सूत्र 
  विनियुक्त हुए हैं। 
  छठे, सातवें और 
  आठवें अध्यायों 
  में उन परिवर्तनों 
  का उल्लेख है जो 
  शब्द के अक्षरों में 
  होते हैं। ये परिवर्तन 
  या तो मूल शब्द 
  में जुड़नेवाले 
  प्रत्ययों के कारण 
  या संधि के कारण 
  होते हैं। द्वित्व, 
  संप्रसारण, संधि, 
  स्वर, आगम, लोप, 
  दीर्घ आदि के 
  विधायक सूत्र 
  छठे अध्याय में आए 
  हैं। छठे अध्याय के 
  चौथे पाद से 
  सातवें अध्याय के 
  अंत तक अंगाधिकार 
  नामक एक विशिष्ट 
  प्रकरण है जिसमें 
  उन परिवर्तनों 
  का वर्णन है 
  जो प्रत्यय के कारण 
  मूल शब्दों में 
  या मूल शब्द के 
  कारण प्रत्यय में 
  होते हैं। ये परिवर्तन 
  भी दीर्घ, ्ह्रस्व, लोप, 
  आगम, आदेश, गुण, 
  वृद्धि आदि के विधान 
  के रूप में ही देखे 
  जाते हैं। अष्टम अध्याय 
  में, वाक्यगत शब्दों 
  के द्वित्वविधान, 
  प्लुतविधान एवं 
  षत्व और णत्वविधान 
  का विशेषत: उपदेश 
  है। </p>
<p  >अष्टाध्यायी के 
  अतिरिक्त उसी से 
  संबंधित गणपाठ 
  और धातुपाठ 
  नामक दो प्रकरण 
  भी निश्चित रूप 
  से पाणिनि निर्मित 
  थे। उनकी परंपरा 
  आज तक अक्षुण्ण चली 
  आती है, यद्यपि गणपाठ 
  में कुछ नए शब्द भी 
  पुरानी सूचियों 
  में कालांतर 
  में जोड़ दिए गए हैं। 
  वर्तमान उणादि 
  सूत्रों के पाणिनिकृत 
  होने में संदेह 
  है और उन्हें अष्टाध्यायी 
  के गणपाठ के 
  समान अभिन्न अंग 
  नहीं माना जा 
  सकता। वर्तमान 
  उणादि सूत्र शाकटायन 
  व्याकरण के ज्ञात 
  हाते हैं।</p>
<p  >अष्टाध्यायी के 
  साथ आरंभ से 
  ही अर्थों की व्याख्यापूरक 
  कोई वृत्ति भी 
  थी जिसके कारण 
  अष्टाध्यायी का एक 
  नाम, जैसा पतंजलि 
  ने लिखा है, वृत्तिसूत्र 
  भी था। और भी, 
  माथुरीवृत्ति, 
  पुण्यवृत्ति आदि 
  वृत्तियाँ थीं जिनकी 
  परंपरा में 
  वर्तमान काशिकावृत्ति 
  है। अष्टाध्यायी की 
  रचना के लगभग 
  दो शताब्दी के 
  भीतर कात्यायन 
  ने सूत्रों की 
  बहुमुखी समीक्षा 
  करते हुए लगभग 
  चार सहस्र वार्तिकों 
  की रचना की 
  जो सूत्रशैली 
  में ही हैं। वार्तिकसूत्र 
  और कुछ वृत्तिसूत्रों 
  को लेकर पतंजलि 
  ने महाभाष्य का 
  निर्माण किया 
  जो पाणिनीय 
  सूत्रों पर अर्थ, 
  उदाहरण और 
  प्रक्रिया की दृष्टि 
  से सर्वोपरि 
  ग्रंथ है।</p>
<p  >अष्टाध्यायी में 
  वैदिक संस्कृत 
  और पाणिनि 
  की समकालीन 
  शिष्ट भाषा में 
  प्रयुक्त संस्कृत 
  का सर्वांगपूर्ण 
  विचार किया 
  गया है। वैदिक 
  भाषा का व्याकरण 
  अपेक्षाकृत और 
  भी परिपूर्ण 
  हो सकता था। 
  पाणिनि ने अपनी 
  समकालीन संस्कृत 
  भाषा का बहुत 
  अच्छा सर्वेक्षण किया 
  था। इनके शब्दसंग्रह 
  में तीन प्रकार 
  की विशेष सूचियाँ 
  आई हैं : (१) जनपद 
  और ग्रामों के 
  नाम, (२) गोत्रों 
  के नाम, (३) वैदिक 
  शाखाओं और 
  चरणों के नाम। 
  इतिहास की दृष्टि 
  से और भी अनेक 
  प्रकार की सांस्कृतिक 
  सामग्री, शब्दों 
  और संस्थाओं 
  का सन्निवेश सूत्रों 
  में हो गया है।</p>
</font>
<p><font   ><b  >सं.ग्र</b>ं</font><b><font padma_font_family_property="Symbol" face="Symbol">-</font></b><font   >वासुदेवशरण 
  : पाणिनिकालीन 
  भारतवर्ष; सदाशिव 
  कृष्ण बेलबेलकर 
  : सिस्टम्स ऑव संस्कृत 
  ग्रामर; युधिष्ठिर 
  मीमांसक : संस्कृत 
  व्याकरण का इतिहास।</font></p>
<font > 
<p style="text-align: left;"   align="RIGHT">(वा.श.अ.)</p>
<p><b></b></p>
</font> 
</body></html>