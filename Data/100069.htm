<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">राखालदास वंद्योपाध्याय </span></b>(आर. डी. बनर्जी, १८८५-१९३०) 
    प्रसिद्ध पुरातत्वज्ञ एवं इतिहासकार, जो भारतीय पुराविदों 
    के उस समूह में से थे जिसमें से अधिकांश ने २०वीं शती के प्रथम 
    चरण में तत्कालीन भारतीय पुरातत्व सर्वेक्षण के महानिदेशक 
    जॉन मार्शल के सहयोगी के रूप में पुरातात्विक उत्खनन, शोध 
    तथा स्मारकों के संरक्षण में यथेष्ट ख्याति अर्जित की थी।</p>
  <p   class="MsoBodyTextIndent">राखालदास का जन्म मुर्शिदाबाद में हुआ 
    था। प्रेसिडेंसी कॉलेज (कलकत्ता) में अध्ययन करते समय में महामहोपाध्याय 
    पं. हरप्रसाद शास्त्री तथा बँगला लेखक श्री रामेंद्रसुंदर त्रिपाठी 
    और फिर तत्कालीन बँगाल सर्किल (मंडल) के पुरातत्व अधीक्षक 
    डॉ. ब्लॉख के संपर्क में आए। इसी समय से वंद्योपाध्याय महोदय 
    डॉ. ब्लॉख के अवैतनिक सहकारी के रूप में अन्वेषणों तथा उत्खननों 
    में काम करने लगे थे। १९०७ ई. में बी. ए. (आनर्स) करने पर 
    इनकी नियुक्ति प्रांतीय संग्रहालय, लखनऊ के सूचीपत्र बनाने 
    के लिए हुई। इसी बीच उन्होंने कुछ महत्वपूर्ण इतिहास 
    संबंधी लेख भी लिखे। सन् १९१० में एम. ए. करने के उपरांत ये 
    उत्खनन सहायक (भारतीय पुरातत्व सर्वेक्षण) के पद पर नियुक्त 
    हुए और लगभग एक वर्ष तक इन्होंने कलकत्ता स्थि इंडियन 
    म्यूज़ियम में कार्य किया। १९१७ में इन्होंने पूना में पुरातत्व 
    सर्वेक्षण के पश्चिमी मंडल के अधीक्षक के रूप में कार्य किया। लगभग 
    ६ वर्षों तक महाराष्ट्र, गुजरात, सिंध तथा राजस्थान एवं मध्यप्रदेश 
    की देशी रियासतों में पुरातत्व विषयक जो महत्वपूर्ण काम 
    किए उनका विवरण 'एनुअल रिपोर्ट्स ऑव द आर्क्योलॉजिकल 
    सर्वे ऑव इंडिया' (पुरातत्व सर्वेक्षण की वार्षिक रिपोर्ट) में 
    उपलब्ध है। भूमरा (मध्य प्रदेश) के उल्लेखनीय प्राचीन गुप्तयुगीन 
    मंदिर तथा मध्यकालीन हैहयकलचुरी-स्मारकों संबंधी शोध 
    राखाल बाबू द्वारा इसी कार्यकाल में किए गए; किन्तु उनका सर्वाधिक 
    महत्वपूर्ण कार्य था १९२२ में एक बौद्ध स्तूप की खुदाई के सिलसिले 
    में मोहनजोदरो की प्राचीन सभ्यता की खोज। इसके अतिरिक्त 
    उन्होंने पूना में पेशवाओं, के राजप्राद का उत्खनन कर पुरातत्व 
    और इतिहास की भग्न शृंखला को भी जोड़ने का प्रयत्न किया।</p>
  <p   class="MsoBodyTextIndent">१९२४ में राखालदास महोदय का स्थानांतरण 
    पुरातत्व सर्वेक्षण के पूर्वी मंडल (कलकत्ता) में हो गया, जहाँ 
    वे लगभग दो वर्ष रहे। इस छोटी सी अवधि में उन्होंने पहाड़पुर 
    (जि. राजशाही, पूर्वी बंगाल) के प्राचीन मंदिर का उल्लेखयोग्य 
    उत्खनन करवाया। १९२६ में कुछ प्रशासकीय कारणों से वंद्योपाध्याय 
    को सरकारी सेवा से अवकाश ग्रहण करना पड़ा।</p>
  <p   class="MsoBodyTextIndent">तत्पश्चात् वे बनारस हिंदू विश्वविद्यालय 
    में प्राचीन भारतीय इतिहास के 'मनींद्र नंदी प्राध्यापक' 
    पद पर अधिष्ठित हुए और १९३० में अपनी मृत्यु तक इसी पद 
    पर रहे। जीवन के अंतिम वर्षों वे वंद्योपाध्याय महाशय की आर्थिक 
    स्थिति बहुत अच्छी नहीं रही, यद्यपि उनका लेखन और शोध सुचारु 
    रूप से चलता रहा। 'हिस्ट्री ऑव ओरिसा' जो उनकी मृत्यु 
    के बाद ही पुरी छपी, राखाल बाबू के अंतिम दिनों की ही कृति 
    है।</p>
  <p   class="MsoBodyTextIndent">सफल पुराविद् तथा इतिहासकार के अतिरिक्त 
    राखालदास श्रेष्ठ साहित्यकार भी थे। बँगला में रचित उनके ऐतिहासिक 
    इतिवृतों का संग्रह 'पाषाणेर कथा', 'धर्मपाल', 'करुणा', 
    'मयूख', 'शशांक', ध्रुवा, लुत्फुल्ला, और 'असीम' 
    आदि उपन्यास उनकी बहुमुखी प्रतिभा के द्योतक हैं। राखालदास 
    के कुछ उल्लेखनीय ग्रंथ ये हैं<span style="font-family: Symbol;"><span padma_font_family_property="Symbol" style="">-</span></span>१, दि पालज ऑव बंगाल 
    - (मेम्वायर्स ऑव दि एशियाटिक सोसाइटी ऑव बंगाल, जि. 
    ५, सं. ३), २. बाँगलार इतिहास (कलकत्ता) ३. द ओरिजिन ऑव 
    बंगाली स्क्रिप्ट (कलकत्ता १९१९); ४. दि हैहयज़ ऑव त्रिपुरी ऐंड 
    देअर मानुमेंट्स (मैम्बायर्स ऑव दि आर्क्योलॉजिकल सर्वे ऑव 
    इंडिया २३); ५. बास रिलीवस् ऑव बादामी (मे. आर्क्यो. स. इंडि. 
    २५); ६. शिव टेंपुल ऑव भूमरा (मे. आर्क्यो. स. इंडि. १६); ७.दि 
    एज आव इंपीरियल गुप्तज़ (बनारस १९३१) ८. ईस्टर्न स्कूल ऑव 
    मेडडीवल स्कल्पचर (कलकत्ता १९३३); ९. हिस्ट्री ऑव ओरिसा (मुनीाचंद्र 
    जोाश्ी</p>
</div>
</body></html>