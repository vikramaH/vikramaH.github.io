<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body padma_font_family_property="serif" bgcolor="#ffffff">
<p><font    size="4"><b  >परमार 
  </b>एक राजवंश का 
  नाम है, जो मध्ययुग 
  के प्रारंभिक 
  काल में महत्वपूर्ण 
  हुआ। चारण कथाओं 
  में इसका उल्लेख राजपूत 
  जाति के एक गोत्र 
  और अग्निकुल के 
  सदस्य के रूप में 
  मिलता है। परमार 
  सिंधुराज के 
  दरबारी कवि 
  पद्मगुप्त परिमल 
  ने अपनी पुस्तक 
  'नवसाहसांकचरित' 
  में एक कथा का वर्णन 
  किया है। ऋषि 
  वशिष्ठ ने ऋषि 
  विश्वामित्र के 
  विरुद्ध युद्ध में 
  सहायता प्राप्त 
  करने के लिये 
  भाबू पर्वत के 
  अग्निकुंड से एक वीर 
  पुरुष का निर्माण 
  किया। इस वीर 
  पुरुष का नाम 
  परमार रखा 
  गया, जो इस वंश 
  का संस्थापक हुआ 
  और उसी के नाम 
  पर वंश का नाम 
  पड़ा। परमार के 
  अभिलेखों में बाद 
  को भी इस कहानी 
  का पुनरुल्लेख 
  हुआ है। इससे कुछ 
  लोग यों समझने 
  लगे कि परमारों 
  का मूल निवासस्थान 
  आबू पर्वत पर 
  था, जहाँ से वे 
  पड़ोस के देशों 
  में जा जाकर बस 
  गए। किंतु इस वंश 
  के एक प्राचीन अभिलेख 
  से यह पता चलता 
  है कि परमार 
  दक्षिण के राष्ट्रकूटों 
  के उत्तराधिकारी 
  थे।</font></p>
<font size="2"> 
<p><font    size="4">परमार 
  परिवार की 
  मुख्य शाखा नवीं 
  शताब्दी के प्रारंभिक 
  काल से मालव 
  में धारा को 
  राजधानी बनाकर 
  राज्य करती थी 
  और इसका प्राचीनतम 
  ज्ञात सदस्य उपेंद्र 
  कृष्णराज था। 
  इस वंश के प्रारंभिक 
  शासक दक्षिण के 
  राष्ट्रकूटों 
  के सामंत थे। 
  राष्ट्रकूटों 
  के पतन के बाद 
  सिंपाक द्वितीय 
  के नेतृत्व में यह 
  परिवार स्वतंत्र 
  हो गया। सिपाक 
  द्वितीय का पुत्र 
  वाक्पति मुंज, 
  जो १०वीं शताब्दी 
  के अंतिम चतुर्थांश 
  में हुआ, अपने परिवार 
  की महानता का 
  संस्थापक था। उसने 
  केवल अपनी स्थिति 
  ही सुदृढ़ नहीं 
  की वरन् दक्षिण 
  राजपूताना 
  का भी एक भाग जीत 
  लिया, और वहाँ 
  महत्वपूर्ण पदों 
  पर अपने वंश के 
  राजकुमारों 
  को नियुक्त कर 
  दिया। उसका भतीजा 
  भोज, जिसने सन् 
  ५००० से १०५५ तक राज्य 
  किया और जो 
  सर्वतोमुखी 
  प्रतिभा का शासक 
  था, मध्युगीन सर्वश्रेष्ठ 
  शासकों में गिना 
  जाता था। भोज 
  ने अपने समय के 
  चौलुभ्य, चंदेल, 
  कालचूरी और 
  चालुक्य इत्यादि 
  सभी शक्तिशाली 
  राज्यों से युद्ध 
  किया। बहुत बड़ी 
  संख्या में विद्वान् 
  इसके दरबार 
  में दयापूर्ण 
  आश्रय पाकर रहते 
  थे। वह स्वयं भी 
  महान् लेखक 
  था, और इसने 
  विभिन्न विषयों 
  पर अनेक पुस्तकें 
  लिखी थीं, ऐसा 
  माना जाता है। 
  उसने अपने राज्य 
  के विभिन्न भागों 
  में बड़ी संख्या में 
  मंदिर बनवाए।</font></p>
<p><font    size="4">भोज की 
  मृत्यु के पश्चात् 
  चोलुक्य कर्ण 
  और कर्णाटों 
  ने मालव को 
  जीत लिया, किंतु 
  भोज के एक संबंधी 
  उदयादित्य ने शत्रुओं 
  को बुरी तरह 
  पराजित करके 
  अपना प्रभुत्व पुन: 
  स्थापित करने 
  में सफलता प्राप्त 
  की। उदयादित्य ने 
  मध्यप्रदेश के उदयपुर 
  नामक स्थान में 
  नीलकंठ शिव 
  के विशाल मंदिर 
  का निर्माण कराया 
  था। उदयादित्य का 
  पुत्र जगद्देव बहुत 
  प्रतिष्ठित सम्राट् 
  था। वह मृत्यु के 
  बहुत काल बाद 
  तक पश्चिमी भारत 
  के लोगों में 
  अपनी गौरवपूर्ण 
  उपलब्धियों के 
  लिय प्रसिद्ध रहा। 
  मालव में परमार 
  वंश के अंत अलाउद्दीन 
  खिलजी द्वारा 
  १३०५ ई. में कर दिया 
  गया।</font></p>
<p><font    size="4">परमार 
  वंश की एक शाखा 
  आबू पर्वत पर 
  चंद्रावती को 
  राजधानी बनाकर, 
  १०वीं शताब्दी के 
  अंत में १३वीं शताब्दी 
  के अंत तक राज्य 
  करती रही। इस 
  वंश की दूसरी 
  शाखा वगद (वर्तमान 
  बाँसवाड़ा) और 
  डूंगरपुर रियासतों 
  में उट्ठतुक बाँसवाड़ा 
  राज्य में वर्त्तमान 
  अर्थुना की राजधानी 
  पर १०वीं शताब्दी 
  के मध्यकाल से 
  १२वीं शताब्दी के 
  मध्यकाल तक शासन 
  करती रही। वंश 
  की दो शाखाएँ 
  और ज्ञात हैं। 
  एक ने जालोर 
  में, दूसरी ने 
  बिनमाल में १०वीं 
  शताब्दी के अंतिम 
  भाग से १२वीं शताब्दी 
  के अंतिम भाग 
  तक राज्य किया।</font></p>
</font> (<font    size="4">धीरेंद्रचंद्र 
गांगुली</font>) 
</body></html>