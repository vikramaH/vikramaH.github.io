<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >गोविंदसिंह, 
  गुरु</b></font><font    size="4"> (१६६६-१७०८ 
  ई.)<font padma_font_family_property="Symbol" face="Symbol">-</font> सिक्खों 
  के १०वें और अंतिम 
  गुरु। बचपन गंगा 
  नदी में नाव खेने, 
  साथियों से मल्लयुद्ध 
  करने कराने, 
  वाणविद्या का अभ्यास, 
  घुड़सवारी और 
  शिकार करने 
  में बीता। ये नौ 
  वर्ष के थे जब 
  इनके पिता गुरु 
  तेगबहदुर ने 
  दिल्ली में अपना 
  बलिदान दिया। 
  मुगलों से अपने 
  पिता की मृत्यु 
  का प्रतिशोध 
  लेने के लिये 
  बालक गोविंद 
  ने ११ वर्ष तक नाहन 
  की पहाड़ियों 
  में तप किया, एवं 
  भगवद्भजन और 
  विद्यासंग्रह के अतिरिक्त 
  शस्त्रविद्या का अभ्यास 
  किया, नवयुवकों 
  को भरती किया, 
  (देहरादून से 
  ३० मील) पौंटा में 
  एक किला और 
  आनंदपुर में 
  एक शस्त्रागार बनवाया। 
  पौंटा में रहकर 
  इन्होंने श्रीकृष्णचरित 
  से संबंधित अपनी 
  प्रारंभिक रचनाएँ 
  लिखीं। स्थायी वास 
  आनंदपुर में 
  रखा। इनके दरबार 
  में बावन (५२) कवि<font padma_font_family_property="Symbol" face="Symbol">-</font> 
  नंदलाल, हुसेन 
  अली, मंगल, चंदन, 
  ईशरदास, कुँवर 
  आदि थे। कुँवर 
  हिंदी के प्रसिद्ध 
  कवि केशवदास 
  के पुत्र थे। इन कवियों 
  ने पुराण, रामयण, 
  महभारत आदि 
  का उल्था किया और 
  मौलिक साहित्य 
  भी लिखा, किंतु 
  वह सब बाद में 
  युद्धयात्राओं में 
  सतलज नदी की 
  भेंट हो गया।</font></p>
<font  size="4"> 
<p  >गुरु गोविंदसिंह 
  ने दो विवाह 
  किए थे। सुंदरी 
  से अजीतसिंह, और 
  जीतो से जुझारसिंह, 
  जोरावरसिंह 
  और फतहसिंह 
  चार पुत्र हुए। बाद 
  में चारों बालक 
  शत्रुओं के हाथों 
  मारे गए। जोरावर 
  और फतह सरहिंद 
  में वहाँ के शासक 
  वजीरखाँ की 
  आज्ञा से जीते 
  जी दीवार में 
  चुनवा दिए गए। सन् 
  १६९९ में गुरु गोविंदसिंह 
  ने वैशाखी संक्रांति 
  के दिन एक बड़ा भारी 
  यज्ञ किया। इसमें 
  उन्होंने 'पाँच प्यारे' 
  सिक्खों का चुनाव 
  किया और उन्हें 
  वह रूप दिया जो 
  आज सिक्खों का 
  है<font padma_font_family_property="Symbol" face="Symbol">-</font> अर्थात् 
  उन्हें केश, कंघा, 
  कच्छ (जांघिया), 
  कड़ा और कृपाण 
  इन पाँच ककारों 
  में सुसज्जित किया। 
  इसी से 'खालसा' 
  की नींव पड़ी। धीरे 
  धीरे इनकी सेना 
  और शक्ति बढ़ने 
  लगी। आनंदपुर, 
  चमकौर, मुक्तिसर 
  आदि स्थानों पर 
  सिक्खों की मुगलों 
  के साथ घमासान 
  लड़ाइयां हुईं जिनमें 
  गुरु गोविंदसिंह 
  की अद्भुत संगठनशक्ति, 
  त्याग, तपस्या, आस्तिकता 
  और आत्मविश्वास 
  का प्रमाण मिला। 
  अंतिम दिनों में 
  ये दक्षिण में थे 
  जहाँ नांदेड़ (अब 
  अविचल नगर) में 
  एक पठान के हाथों 
  घायल होने के 
  कारण इनका देहांत 
  हुआ।</p>
<p  >गुरु गोविंदसिंह 
  की साहित्यिक 
  रचनाओं में 'दशम 
  ग्रंथ', 'गोविंदगीता' 
  और 'प्रेमबोध' 
  प्रसिद्ध हैं। 'दशम 
  ग्रंथ' की भावधारा 
  हिंदू पद्धति की 
  है, संभवत: इसीलिये 
  इसे सिक्खों में 
  इतनी मान्यता 
  नहीं दी गई जितनी 
  आदिग्रंथ को। 
  दशम ग्रंथ के अंतर्गत 
  'ज़फरनामा' फारसी 
  में लिखा औरंगजेब 
  के नाम पत्र है। 
  'चंडी दी वार' 
  इनकी एकमात्र 
  पंजाबी की कविता 
  है। शेष संपूर्ण 
  साहित्य हिंदी में 
  है<font padma_font_family_property="Symbol" face="Symbol">-</font> (भक्तिरस 
  का) जाप साहब, 
  अकाल उस्तुत, चौपई, 
  वार स्त्री भगौती; 
  (वीररस की) विचित्र 
  नाटक (आत्मचरित), 
  चौबीस अवतार 
  और शस्त्र नाममाला। 
  छंदों की विविधता, 
  भाषा की ओजस्विता, 
  भावों की स्पष्टता 
  और कल्पना की 
  मौलिकता इनके 
  काव्य के शृंगार 
  हैं।	(हरदेव 
  बाहरी)</p>
</font><b></b> 
<p><font  size="5"><b></b></font></p>
</body></html>