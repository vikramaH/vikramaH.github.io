<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हेकेल, एर्न्स्ट हाइनरिख</span></b><span   style="font-size: 14pt; font-family: DV-TTSurekhEN;"> 
    (</span><span padma_font_family_property="Courier" style="font-size: 14pt; font-family: Courier;">Haeckel, 
    Ernst Heinrich, </span><span   style="font-size: 14pt; font-family: DV-TTSurekhEN;">सन् १८३४-१९१९), जर्मन प्राणिविज्ञानी तथा दार्शनिक, 
    का जन्म प्रशिया के पॉट्सडैम नगर में हुआ था। इन्होंने बर्लिन, 
    वर्ट् सबुर्ख (</span><span padma_font_family_property="Courier" style="font-size: 14pt; font-family: Courier;">Wurzburg</span><span   style="font-size: 14pt; font-family: DV-TTSurekhEN;">) 
    तथा विएना में फ़िख़ों (</span><span padma_font_family_property="Courier" style="font-size: 14pt; font-family: Courier;">Virchone</span><span   style="font-size: 14pt; font-family: DV-TTSurekhEN;">), कलिकर (</span><span padma_font_family_property="Courier" style="font-size: 14pt; font-family: Courier;">Kolliker</span><span   style="font-size: 14pt; font-family: DV-TTSurekhEN;">) 
    तथा जोहैनीज़ मुलर (</span><span padma_font_family_property="Courier" style="font-size: 14pt; font-family: Courier;">Johannes Muller</span><span   style="font-size: 14pt; font-family: DV-TTSurekhEN;">) के अधीन अध्ययन 
    कर चिकित्साशास्त्र के स्नातक की उपाधि सन् १८५७ में प्राप्त की।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कुछ 
    समय तक चिकित्सक का काम करने के पश्चात् आप जेना विश्वविद्यालय 
    में प्राणिविज्ञान के प्रवक्ता तथा सन् १८६५ में प्रोफेसर नियुक्त 
    हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">डार्विन 
    के सिद्धांत से बहुत प्रभावित होकर आपने 'सामान्य आकारिक' 
    पर महत्वपूर्ण ग्रंथ सन् १८६६ में, दो वर्ष बाद 'सृजन का 
    प्रकृतिविज्ञान' तथा सन् १८७४ में 'मानवोद्भवविज्ञान' शीर्षक 
    ग्रंथ लिखे। प्राणियों के विकस में पुनरावर्ती क्रमों का इन्होंने 
    प्रतिपादन किया तथा जंतुओं के आपसी सबंधों का दिग्दर्शन 
    कराने के लिए एक आनुवंशिक सारणी तैयार की। रेडियोलेरिया, 
    गहन सागरीय मेड्युसाओं तथा सेराटोसाओं और साइफॉनोफोराओं 
    पर अत्युत्तम प्रबंध लिखने के अतिरिक्त हेकेल ने व्यवस्थित जातिवृक्ष 
    नामक एक बड़ा ग्रंथ भी लिखा। इनके कुछ अन्य वैज्ञानिक ग्रंथ 
    बड़े लोकप्रिय हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विकास 
    सिद्धांत के दार्शनिक पहलू का भी अपने गंभीर अध्ययन किया 
    तथा धर्म के स्थान पर एक वैज्ञानिक अद्वैतवाद का प्रचार किया। 
    हेकेल के अद्वैतवाद में प्रकृति का कोई उद्देश्य या अभिकल्पना, 
    नैतिक व्यवस्था, मानवीय स्वतंत्रता अथवा वैयक्तिक ईश्वर को 
    कोई स्थान नहीं है। हेकेल ने अपने समय के बुद्धिजीवियों 
    में स्वतंत्र विचार करने की एक लहर उत्पन्न कर दी तथा प्रायोगिक 
    जीवविज्ञान के विकास में महत्वपूर्ण योगदान दिया।<span   style="">श् </span>(भगवान दास वर्मा)</span></p>
</div>
</body></html>