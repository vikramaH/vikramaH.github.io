<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ईश्वरचंद्र विद्यासागर</b></font><font   >
 (१८२०-१८९१), मेदिनीपुर जिले के वीरसिंह गाँव में अति निर्धन परिवार में 
जन्म; पिता का नाम ठाकुरदास वंद्योपाध्याय था। तीक्ष्णबुद्धि पुत्र को गरीब
 पिता ने विद्या के प्रति रुचि ही विरासत में प्रदान की थी। नौ वर्ष की 
अवस्था में बालक ने पिता के साथ पैदल कलकत्ता जाकर संस्कृत कालेज में 
विद्यारंभ किया। शारीरिक अस्वस्थता, घोर आर्थिक कष्ट तथा गृहकार्य के 
बावजूद ईश्वरचंद्र ने प्राय: प्रत्येक परीक्षा में प्रथम स्थान प्राप्त 
किया। १८४१ में विद्यासमाप्ति पर फोर्ट विलियम कालेज में पचास रुपए मासिक 
पर मुख्य पंडित पद पर नियुक्ति मिली। तभी 'विद्यासागर' उपाधि से विभूषित 
हुए। लोकमत ने 'दानवीर सागर' का संबोधन दिया। १८४६ में संस्कृत कालेज में 
सहकारी संपादक नियुक्त हुए; किंतु मतभेद पर त्यागपत्र दे दिया। १८५१ में 
उक्त कालेज में मुख्याध्यक्ष बने। १८५५ में असिस्टेंट इंस्पेक्टर, फिर पाँच
 सौ रुपए मासिक पर स्पेशल इंस्पेक्टर। १८५८ ई. में मतभेद होने पर फिर 
त्यागपत्र दे दिया। फिर साहित्य तथा समाजसेवा में लगे। १८८० ई. में 
सी.आई.ई. का संमान मिला।</font></p><font >
<p  >आरंभिक आर्थिक संकटों ने 
उन्हें कृपण प्रकृति की अपेक्षा दयासागर ही बनाया। विद्यार्थी जीवन में भी 
इन्होंने अनेक विद्यार्थियों की सहायता की। समर्थ होने पर बीसों निर्धन 
विद्यार्थियों, सैकड़ों निस्सहाय विधवाओं, तथा अनेकानेक व्यक्तियों को 
अर्थकष्ट से उबारा। वस्तुत: उच्चतम स्थानों में संमान पाकर भी उन्हें 
वास्तविक सुख निर्धनसेवा में ही मिला। शिक्षा के क्षेत्र में वे 
स्त्रीशिक्षा के प्रबल समर्थक थे। श्री बेथ्यून की सहायता से गर्ल्स स्कूल 
की स्थापना की जिसके संचालन का भार उनपर था। उन्होंने अपने ही व्यय से 
मेट्रोपोलिस कालेज की स्थापना की। साथ ही अनेक सहायताप्राप्त स्कूलों की भी
 स्थापना कराई। संस्कृत अध्ययन की सुगम प्रणाली निर्मित की। इसके अतिरिक्त 
शिक्षाप्रणाली में अनेक सुधार किए। समाजसुधार उनका प्रिय क्षेत्र था, 
जिसमें उन्हें कट्टरपंथियों का तीव्र विरोध सहना पड़ा, प्राणभय तक आ बना। 
ईश्वरचंद्र विधवाविवाह के प्रबल समर्थक थे। शास्त्रीय प्रमाणों से उन्होंने
 विधवाविवाह को बैध प्रमाणित किया। पुनर्विवाहित विधवाओं के पुत्रों को 
१८६५ के एक्ट द्वारा वैध घोषित करवाया। अपने पुत्र का विवाह विधवा से ही 
किया। संस्कृत कालेज में अब तक केवल ब्राह्मण और वैद्य ही विद्योपार्जन कर 
सकते थे, अपने प्रयत्नों से उन्होंने समस्त हिंदुओं के लिए विद्याध्ययन के 
द्वार खुलवाए। साहित्य के क्षेत्र में बँगला गद्य के प्रथम प्रवर्त्तकों 
में थे। उन्होंने ५२ पुस्तकों की रचना की, जिनमें १७ संस्कृत में थी, पाँच 
अँग्रेजी भाषा में, शेष बँगला में। जिन पुस्तकों से उन्होंने विशेष 
साहित्यकीर्ति अर्जित की वे हैं, 'वैतालपंचविंशति', 'शकुंतला' तथा 
'सीतावनवास'। इस प्रकार मेधावी, स्वावलंबी, स्वाभिमानी, मानवीय, अध्यवसायी,
 दृढ़प्रतिज्ञ, दानवीर, विद्यासागर, त्यागमूर्ति ईश्वरचंद्र ने अपने 
व्यक्तित्व और कार्यक्षमता से  शिक्षा, साहित्य तथा समाज के क्षेत्रों में 
अमिट पदचिह्न छोड़े। वे जुलाई १८९१ में दिवंगत हुए।	(रा.ना.)</p>
</font><font size="2"></font></body></html>