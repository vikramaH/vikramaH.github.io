<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सोमेश्वर</span></b><span   style="font-size: 14pt; font-family: DV-TTSurekhEN;"> अजमेर के स्वामी 
    अर्णोराज का कनिष्ठ पुत्र था। पिता की मृत्यु के बाद उसने अपने 
    जीवन का कुछ भाग कुमारपाल चौलुक्य के दरबार में व्यतीत 
    किया। उसके नाना सिद्धराज जयसिंह के समय गुजरात में ही उसका 
    जन्म हुआ था, और वहीं पर चेदि राजकुमारी कर्पूरदेवी से 
    उसका विवाह हुआ। जब कुमारपाल ने कोंकण, देश के स्वामी 
    मल्लिकार्जुन पर आक्रमण किया, जो चौहान वीर था। सोमेश्वर 
    ने शत्रु के हाथी पर कूदकर उसका वध किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उधर 
    अजमेर में एक के बाद दूसरे राजा की मृत्यु हुई। अपने पिता 
    अर्णोराज की हत्या करनेवाले जगद्देव को बीसलदेव ने हराया। 
    बीसलदेव की मृत्यु के बाद उसके पुत्र को हटाकर जगद्देव का 
    पुत्र गद्दी पर बैठा किंतु दो वर्षों के अंदर ही सिंहासन फिर 
    शून्य हो गया और चौहान सामंत और मंत्रियों ने गुजरात 
    से लाकर सोमेश्वर को गद्दी पर बैठाया। सोमेश्वर ने लगभग 
    आठ वर्ष (वि. सं. १२२६-१२३४) तक राज्य किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सोमेश्वर 
    का राज्य प्राय: सुख और शांति का था। उसने अर्णोराज के नाम 
    से एक नगर बसाया, और अनेक मंदिर बनवाए जिनमें से एक भगवान् 
    त्रिपुरुष देव का और दूसरा वैद्यनाथ देव का था। ब्राह्मण और 
    अब्राह्मणों सभी संप्रदायों को उसकी संरक्षा प्राप्त थी। सोमेश्वरीय 
    द्रम्मों का प्रचलन भी इसके राज्य के ऐश्वर्य को द्योतित करता 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सोमेश्वर 
    ने प्रतापलंकेश्वर की पदवी धारण की। पृथ्वीराजरासो के अनुसार 
    उसका विवाह दिल्ली के तंवर राजा अनंगपाल की पुत्री से हुआ 
    और पृथ्वीराज इसका पुत्र था। इसी काव्य में गुजरात के 
    राजा भीम के हाथों उसकी मृत्यु का उल्लेख है। ये दोनों बातें 
    असत्य हैं। पृथ्वीराज चेदि राजकुमारी कुमारदेवी का पुत्र था 
    और सोमेश्वर की मृत्यु के समय भीम गुजरात का राजा नहीं 
    बना था। किंतु गुजरात से उसकी कुछ अनबन अवश्य हुई थी। 
    उसकी मृत्यु के समय पृथ्वीराज केवल दस साल का था।<span   style="">  
 
    </span>(दशरथ शर्मा)</span></p>
</div>
</body></html>