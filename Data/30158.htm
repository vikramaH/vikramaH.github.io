<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कुवैत</b></font><font    size="4">
 अरब के उत्तरीपश्चिमी किनारे पर ईराक और सऊदी अरब के बीच के रेगिस्तानी 
प्रदेश के सिरे पर स्थित १९५० वर्गमील का छोटा किंतु अत्यंत महत्व का अरब 
राज्य (स्थिति : २९<sup  >०</sup>.२०</font><font padma_font_family_property="Arial" face="Arial" size="4">&#8217;</font><font    size="4">उत्तर; ४०<sup  >०</sup>.००</font><font padma_font_family_property="Arial" face="Arial" size="4">&#8217;</font><font    size="4">
 पूर्व)। इसका नाम कुत शब्द से बना है जिसका अर्थ होता है किला। इसे कुरैन 
भी कहते हैं। इसकी स्थापना शेख सबा (प्रथम) ने १७५६ ई. में की थी। १८९८ में
 तुर्की ने इस पर अधिकार करने का प्रयास किया था। फलस्वरूप १८९९ ई. में शेख
 मुबारक ने अंग्रेजों से एक संधिकर सुरक्षा संरक्षण प्राप्त किया। १९१४ ई. 
में अंग्रेजों ने अपने संरक्षण के अंतर्गत इसकी स्वतंत्र सत्ता स्वीकार की।
 १९ जून, १९६१ में एक नई संधि हुई जिसमें १८९९ की संधि समाप्त कर दी गई और 
आंतरिक एवं बाह्य सभी मामलों इसकी पूर्ण स्वतंत्रता की गई।</font></p>
<font  size="4"> 
<p  >१९३८ ई. के पूर्व इसका 
  कोई राजनीतिक 
  अथवा आर्थिक महत्व 
  न था। यहाँ के 
  निवासी समुद्री 
  व्यापार पर निर्भर 
  करते थे। नाव 
  का निर्माण, नाविक 
  कला, अरबी घोड़े, 
  मोती, ऊन, भेड़ 
  ही उनके व्यवसाय 
  थे। किंतु अब तेल 
  के उद्योग के कारण 
  विश्व के आर्थिक 
  जगत् में इसका 
  एक विशिष्ट और 
  महत्वपूर्ण स्थान 
  है। तेल के शोध 
  के लिए कुवैत 
  आयल कंपनी ने, 
  जिसमें अंग्रेजी 
  ऐंग्लो-इरानियन 
  आयल कंपनी और 
  अमरीकी गल्फ आयल 
  की समान साझेदारी 
  थी, अनुमति प्राप्त 
  की और १९४६ से क्रू 
  ड आयल का उत्पादन 
  आरंभ हुआ। यह 
  उत्पादन बड़ी तीव्रता 
  से बढ़ा और इस 
  क्षेत्र में यह देश 
  ईरान और सऊदी 
  अरब से बराबरी 
  का दावा करता 
  है। तेल की खानों 
  से मीना-अल-अहमदी 
  तक एक पाइप लाइन 
  बिछा दी गई है 
  और वहाँ तेल 
  साफ करने का 
  कारखाना लगा 
  दिया गया है 
  जिसकी क्षमता 
  १,९०,००० बैरेल प्रति 
  दिन है किंतु उत्पादन 
  का ८० प्रतिशत बिना 
  साफ किए ही निर्यात 
  होता है। इस निर्यात 
  के लिए मीना-अल-अहमदी 
  में बंदरगाह 
  का इस प्रकार विस्तार 
  किया गया है 
  कि एक साथ पाँच 
  सुपरटैंकरों 
  में तेल भरा जा 
  सकता है।</p>
<p  >कुवैत आयल कंपनी 
  के अतिरिक्त, जिसमें 
  अब कुवैत सरकार 
  की आधे की साझेदारी 
  है, १९४८ में अमेरिकन 
  इंडिपेंडेंट आयल 
  कंपनी को कुवैत 
  के तटस्थ प्रदेश 
  में जो कुवैत 
  और सऊदी अरब 
  के बीच में हैं, 
  तेलशोध का अधिकार 
  दिया गया। वहाँ 
  १९५३ में तेल के स्राोत 
  मिले और उसी 
  वर्ष से वहाँ से 
  भी तेल बड़ी मात्रा 
  में निर्यात होता 
  हैं। कुवैत ने 
  अपने तटस्थ प्रदेश 
  के तटवर्ती समुद्र 
  से तेल निकालने 
  का अधिकार एक 
  जापानी कंपनी 
  को दे रखा है। 
  वहाँ से १९६१ से तेल 
  निकल रहा है 
  और जापान निर्यात 
  किया जाता है। 
  कुवैत के तटवर्ती 
  समुद्र से तेल निकालने 
  का काम एक डच कंपनी 
  भी कर रही है। 
  अब एक स्पेन की कंपनी 
  को भी तेल निकालने 
  का अधिकार प्राप्त 
  हुआ है। इस प्रकार 
  कुवैत में तेल 
  उद्योग का निरंतर 
  विकास हो रहा 
  है। (परमेश्वरीलाल 
  गुप्त)</p>
</font><font size="2"></font>
</body></html>