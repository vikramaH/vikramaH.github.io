<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="2"><b  >एमडन</b></font><font    size="4"> 
  पश्चिमी जर्मनी 
  में एम्स नदी के मुहाने 
  पर एक नगर तथा 
  पत्तन है। जहाजों 
  के लंगर डालकर 
  ठहरने का यहाँ 
  अत्यंत सुंदर अड्डा 
  है तथा यहाँ 
  का पत्तन, जिसमें 
  बड़े बड़े जलयान 
  आ जा सकते हैं, 
  इससे एक नहर द्वारा 
  संबंधित है। 
  प्राचीन स्थापत्य 
  कला तथा बाँधों 
  के कारण, जो 
  नगर को जलमग्न 
  होने से बचाते 
  हैं, यह एक डच नगर 
  प्रतीत होता 
  है। १६वीं शताब्दी 
  का बना हुआ नगरभवन 
  (टाउनहाल) जर्मनी 
  के सबसे सुंदर 
  सार्वजनिक भवनों 
  में से एक है, जिसमें 
  प्राचीन हाथियारों 
  का दर्शनीय संग्रह 
  है। अविभाजित 
  जर्मनी के पत्तनों 
  में इसका पाँचवाँ 
  स्थान था। अब पश्चिमी 
  जर्मनी में तीसरा 
  स्थान है। यहाँ 
  की मुख्य व्यापारिक 
  वस्तुओं में कृषि 
  के उत्पादन, घोड़े, 
  लकड़ी, कोयला, 
  चाय तथा मदिरा 
  हैं। गहरे समुद्र 
  में मछली पकड़ना 
  नगर का मुख्य 
  धंधा है। मशीनें, 
  सीमेंट, तार के 
  रस्से, तंबाकू, 
  चमड़ा, रासायनिक 
  द्रव्य इत्यादि यहाँ 
  के मुख्य औद्यौगिक 
  उत्पादन हैं। द्वितीय 
  महायुद्ध में यहाँ 
  का पत्तन, तेलशोधक 
  कारखाने इत्यादि 
  अत्यधिक क्षतिग्रस्त 
  कर दिए गए थे।	(श्या.सुं.श.)</font></p>
</body></html>