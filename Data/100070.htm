<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">राजकुमारी अमृत कौर</span></b> का जन्म २ फरवरी, १८८९ को 
    उतर प्रदेश राज्य के लखनऊ नगर में हुआ था। इनकी उच्च 
    शिक्षा इंग्लैंड में हुई। ऑक्सफोर्ड विश्वविद्यालय से एम. ए. 
    पास करने के उपरांत वह भारत वापस लौटीं।</p>
  <p   class="MsoBodyTextIndent">वह पर्याप्त समय तक भारत सरकार की 
    एडवाइजरी बोर्ड ऑव एजूकेशन की सदस्या रहीं। वह महात्मा 
    गांधी की अनुगामिनी तथा १६ वर्ष तक उनकी सचिव रहीं।</p>
  <p   class="MsoBodyTextIndent">१९४५ में यूनेस्को की बैठकों में सम्मिलित 
    होने के लिए जो भारतीय प्रतिनिधि दल लंदन गया था, राजकुमारी 
    अमृत कौर उसकी उपनेत्री थी। १९४६ में जब यह प्रतिनिधिमंडल 
    यूनेस्को की सभाओं में भाग लेने के लिए पेरिस गया, तब भी 
    वे इसकी उपनेत्री (डिप्टी लीडर) थीं। १९४८ और १९४९ में वह 'आल 
    इंडिया कफ्रोंस ऑव सोशल वर्क' की अध्यक्षता रहीं। १९५० ई. 
    में वह वर्ल्ड हेल्थ असेंबली की अध्यक्षा निर्वाचित हुई।</p>
  <p   class="MsoBodyTextIndent">१९४७ से १९५७ ई. तक वह भारत सरकार 
    की स्वास्थ्य मंत्रिणी रहीं। १९५७ ई. में नई दिल्ली में उन्नीसवीं 
    इंटरनेशनल रेडक्रास कफ्रोंस राजकुमारी अमृत कौर की अध्यक्षता 
    में हुई। १९५० ई. से १९६४ ई. तक वह लीग ऑव रेडक्रास 
    सोसाइटीज की सहायक अध्यक्षा रहीं। वह १९४८ ई. से १९६४ तक 
    सेंट जॉन एमबुलेंस ब्रिगेड की चीफ कमिशनर तथा इंडियन 
    कौंसिल ऑव चाइल्ड वेलफेयर की मुख्य अधिकारिणी रहीं। साथ 
    ही वह आल इंडिया इंस्टीट्यूट ऑव मेडिकल साइंस की 
    अध्यक्षा भी रहीं।</p>
  <p   class="MsoBodyTextIndent">राजकुमारी को खेलों से बड़ा प्रेम था। 
    नेशनल स्पोर्ट्स क्लब ऑव इंडिया की स्थापना इन्होंने की 
    थी और इस क्लब की वह अध्यक्षा शुरु से रहीं। उनको टेनिस 
    खेलने का बड़ा शौक था। कई बार टेनिस चैंपियनशिप उनको 
    मिली।</p>
  <p   class="MsoBodyTextIndent">वे ट्यूबरक्यूलोसिस एसोसियेशन ऑव इंडिया 
    तथा हिंद कुष्ट निवारण संघ की आरंभ से अध्यक्षता रही थीं। वे 
    गांधी स्मारक निधि और जलियानवाला बाग नेशनल मेमोरियल 
    ट्रस्ट की ट्रस्टी, कौंसिल ऑव साइंटिफिक तथा इंडस्ट्रियल 
    रिसर्च की गवनिंग बाडी की सदस्या, तथा दिल्ली म्यूजिक सोसाइटी 
    की अध्यक्षा थीं।</p>
  <p   class="MsoBodyTextIndent">राजकुमारी एक प्रसिद्ध विदुषी महिला थीं। 
    उन्हें दिल्ली विश्वविद्यालय, स्मिथ कालेज, वेस्टर्न कालेज, मेकमरे 
    कालेज आदि से डाक्ट्रेट मिली थी। उन्हें फूलों से तथा बच्चों 
    से बड़ा प्रेम था। वे बिल्कुल शाकाहारी थीं और सादगी से जीवन 
    व्यतीत करती थीं। बाइबिल के अतिरिक्त वे रामायण और गीता 
    को भी प्रतिदिन पढ़ने से उन्हें शांति मिलती थी।</p>
  <p   class="MsoBodyTextIndent">उनकी मृत्यु ६ फरवरी, १९६४ को दिल्ली में 
    हुई। उनकी इच्छा के अनुसार उनको दफनाया नहीं गया, बल्कि 
    जलाया गया।<span   style="">   </span>(मिल्टन चरण)</p>
</div>
</body></html>