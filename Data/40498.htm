<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >छंदशास्त्र</b></font><font    size="4"> 
  (भारतीय) छंद 
  शब्द अनेक अर्थों में 
  प्रयुक्त किया जाता 
  है। 'छंदस' वेद 
  का पर्यायवाची 
  नाम है। सामान्यत: 
  वर्णों और मात्राओं 
  की गेयव्यवस्था 
  को छंद कहा जाता 
  है। इसी अर्थ में 
  पद्य शब्द का भी प्रयोग 
  किया जाता है। 
  पद्य अधिक व्यापक अर्थ 
  में प्रयुक्त होता 
  है। भाषा में शब्द 
  और शब्दों में 
  वर्ण तथा स्वर 
  रहते हैं। इन्हीं 
  को एक निश्चित 
  विधान से सुव्यवस्थित 
  करने पर छंद 
  का नाम दिया 
  जाता है।</font></p>
<font  size="4"> 
<p  >छंद मुख्यत: दो 
  प्रकार के हैं : प्रथम<font padma_font_family_property="Symbol" face="Symbol">-</font> 
  'वैदिक'<font padma_font_family_property="Symbol" face="Symbol">-</font> 
  जिनका प्रयोंग 
  वेदों में प्राप्त 
  होता है। इनमें 
  ्ह्रस्व, दीर्घ, प्लुत और 
  स्वरित, इन चार 
  प्रकार के स्वरों 
  का विचार किया 
  जाता है, यथा 
  'अनुष्टुप' इत्यादि। 
  वैदिक छंद अपौरुषेय 
  माने जाते हैं। 
  द्वितीय, 'लौकिक 
  छंद'<font padma_font_family_property="Symbol" face="Symbol">-</font> इनका 
  प्रयोग साहत्यांतर्गत 
  किया जाता हैं, 
  किंतु वस्तुत: लौकिक 
  छंद वे छंद हैं 
  जिनका प्रचार 
  सामान्य लोक 
  अथवा जनसमुदाय 
  में रहता है। ये 
  छंद किसी निश्चित 
  नियम पर आधारित 
  न होकर विशेषत: 
  ताल और लय 
  पर ही आधारित 
  रहते हैं, इसलिये 
  इनकी रचना सामान्य 
  अपठित जन भी कर 
  लेते हैं। लौकिक 
  छंदों से तात्पर्य 
  होता है उन छंदों 
  से जिनकी रचना 
  निश्चित नियमों 
  के आधार पर 
  होती है और 
  जिनका प्रयोग 
  सुपठित कवि काव्यादि 
  रचना में करते 
  हैं। इन लौकिक 
  छंदों के रचना-विधि-संबंधी 
  नियम सुव्यवस्थित 
  रूप से जिस शास्त्र 
  में रखे गए हैं उसे 
  'छंदशास्त्र' कहते 
  हैं।</p>
<p  >छंदशास्त्र की रचना 
  कब हुई? इस संबंध 
  में कोई निश्चित 
  विचार नहीं दिया 
  जा सकता। किंवदंती 
  है कि महर्षि वाल्मीकि 
  आदिकवि हैं और 
  उनका 'रामायण' 
  नामक काव्य आदिकाव्य 
  है। 'मा निषाद 
  प्रतिष्ठा त्वं गम: 
  शाश्वती समा: यत्क्रौंचमिथुनादेकमवधि:, 
  काममोहितं'<font padma_font_family_property="Symbol" face="Symbol">-</font> 
  यह अनुष्टुप छंद 
  वाल्मीकि के मुख 
  से निकला हुआ 
  प्रथम छंद है जो 
  शोक के कारण 
  सहसा श्लोक के 
  रूप में प्रकट हुआ। 
  यदि इस किंवदंती 
  को मान लिया 
  जाए, छंद की रचना 
  पहले हुई और 
  छंदशास्त्र उसके 
  पश्चात् आया। वाल्मीकीय 
  रामायण में अनुष्टुप 
  छंद का प्रयोग 
  आद्योपांत हुआ 
  ही है, अन्य उपजाति 
  आदि का भी प्रयोग 
  प्रचुर मात्रा में 
  प्राप्त होता है। 
  एक अन्य किंवदंती 
  यह है कि छंदशास्त्र 
  के आदि आविष्कर्ता 
  भगवान् शेष 
  हैं। एक बार गरुड़ 
  ने उन्हें पकड़ लिया। 
  शेष ने कहा कि 
  हमारे पास एक 
  अप्रतिम विद्या है 
  जो आप सीख लें, 
  तदुपरांत हमें 
  खाएँ। गरुड़ ने कहा 
  कि आप बहाने 
  बनाते हैं और 
  स्वरक्षार्थ हमें 
  विभ्रमित कर रहे 
  हैं। शेष ने उत्तर 
  दिया कि हम असत्य 
  भाषण नहीं करते। 
  इसपर गरुड़ ने स्वीकार 
  कर लिया और 
  शेष उन्हें छंदशास्त्र 
  का उपदेश करने 
  लगे। विविध छंदों 
  के रचनायिम 
  बताते हुए अंत 
  में शेष ने 'भुजंगप्रयाति' 
  छंद का नियम 
  बताया और शीघ्र 
  ही समुद्र में प्रवेश 
  कर गए। गरुड़ ने इसपर 
  कहा कि तुमने 
  हमें धोखा दिया, 
  शेष ने उत्तर दिया 
  कि हमने जाने 
  के पूर्व आपको 
  सूचना दे दी। 
  'चतुर्भि र्मकारे 
  भुजंगप्रयाति'' 
  अर्थात चार गणों 
  से भुजंग प्रयात 
  छंद बनता है, 
  और प्रयुक्त होता 
  है। इस प्रकार छंदशास्त्र 
  का आविर्भाव 
  हुआ। इससे प्रतीत 
  होता है। कि छंदशास्त्र 
  एक दैवी विद्या के 
  रूप में प्रकट हुआ। 
  इस प्रकार भी कहा 
  जा सकता है कि 
  इसके आविष्ककर्ता 
  शेष नामक कोई 
  आचार्य थे जिनके 
  विषय में इस समय 
  कुछ विशेष ज्ञान 
  और सूचना नहीं 
  है। इसके पश्चात् 
  कहा जाता है 
  कि शेष ने अवतार 
  लेकर पिंगलाचार्य 
  के रूप में छंदसूत्र 
  की रचना की, 
  जो 'पिंगलशास्त्र' 
  कहा जाता है। 
  यह ग्रंथ सूत्रशैली 
  में लिखा गया 
  है और इस समय 
  तक उपलब्ध है। इसपर 
  टीकाएँ तथा व्याख्याएँ 
  हो चुकी हैं। यही 
  छंदशास्त्र का सर्वप्रथम 
  ग्रंथ माना जाता 
  है। इसके पश्चात् 
  इस शास्त्र पर संस्कृत 
  साहित्य में अनेक 
  ग्रंथों की रचना 
  हुई।</p>
<p  >छंदशास्त्र के रचियताओं 
  को दो श्रेणियों 
  में विभक्त किया 
  जा सकता है : एक 
  आचार्य श्रेणी, 
  जो छंदशास्त्र 
  का शास्त्रीय निरूपण 
  करती है, और 
  दूसरी कवि श्रेणी, 
  जो छंदशास्त्र 
  पर पृथक् रचनाएँ 
  प्रस्तुत करती है। 
  थोड़े समय के 
  पश्चात् एक लेखक 
  श्रेणी और प्रकट 
  हुई जिनमें ऐसे 
  लेखक आते हैं 
  जो छंदों के 
  नियमादिकों 
  की विवेचना 
  अपनी ओर से करते 
  हैं किंतु उदाहरण 
  दूसरे के रचे 
  हुए तथा प्रचलित 
  अंशों से उद्धृत 
  करते हैं। हिंदी 
  में भी छंदशास्त्र 
  पर अनेक ग्रंथ लिखे 
  गए हैं। (दे. संदर्भ 
  सूची २-३, ५-६)।</p>
<p  >छंदशास्त्र में मुख्य 
  विवेच्य विषय 
  दो हैं : प्रथम <font padma_font_family_property="Symbol" face="Symbol">-</font> 
  छंदों की रचनाविधि 
  तथा द्वितीयत: 
  छंद संबंधी गणना 
  जिसमें प्रस्तार, 
  पताका, उद्दिष्ट, नष्ट 
  आदि का वर्णन 
  किया गया है। 
  इनकी सहायता 
  से किसी निश्चित 
  संख्यात्मक वर्गों 
  और मात्राओं 
  के छंदों की पूर्ण 
  संख्यादि का बोध 
  सरलता से हो 
  जाता है। छंदशास्त्र 
  इसलिये अत्यंत पुष्ट 
  शास्त्र माना जाता 
  है क्योंकि वह 
  गणित पर आधारित 
  है। वस्तुत: देखने 
  पर ऐसा प्रतीत 
  होता है कि छंदशास्त्र 
  की रचना इसलिये 
  की गई जिससे 
  अग्रिम संतति इसके 
  नियमों के आधार 
  पर छंदरचना 
  कर सके। छंदशास्त्र 
  के ग्रंथों को 
  देखने से यह भी 
  ज्ञात होता है 
  कि जहाँ एक ओर 
  आचार्य प्रस्तारादि 
  के द्वारा छंदो 
  को विकसित करते 
  रहे वहीं दूसरी 
  ओर कविगण अपनी 
  ओर से छंदों 
  में किंचित् परिर्वन 
  करते हुए नवीन 
  छंदों की सृष्टि 
  करते रहे जिनका 
  छंदशास्त्र के ग्रथों 
  में कालांतर 
  में समावेश हो 
  गया।</p>
<p  >छंदों का वर्गीकरण 
  <font padma_font_family_property="Symbol" face="Symbol">-</font> छंदों का 
  विभाजन वर्णों 
  और मात्राओं 
  के आधार पर 
  किया गया है। 
  छंद प्रथमत: दो 
  प्रकार के माने 
  गए है : वर्णिक और 
  मात्रिक। वर्णिक 
  वृत्तों की संख्या 
  निश्चित रहती 
  है। इसके दो भी 
  प्रकार हैं<font padma_font_family_property="Symbol" face="Symbol">-</font> 
  गणात्मक और 
  अगणात्मक। गणात्मक 
  वणिंक छंदों को 
  वृत्त भी कहते 
  ह। इनकी रचना 
  तीन लघु और 
  दीर्घ गणों से 
  बने हुए गणों के 
  आधार पर होती 
  है। लघु तथा दीर्घ 
  के विचार से 
  यदि वर्णों क प्रस्तारव्यवस्था 
  की जाए आठ रूप बनते 
  हैं। इन्हीं को 'आठ 
  गण' कहते हैं इनमें 
  भ, न, म, य शुभ गण 
  माने गए हैं और 
  ज, र, स, त अशुभ माने 
  गए हैं। वाक्य के आदि 
  में प्रथम चार 
  गणों का प्रयोग 
  उचित है, अंतिम 
  चार का प्रयोग 
  निषिद्ध है। यदि 
  अशुभ गणों से 
  प्रारंभ होनेवाले 
  छंद का ही प्रयोग 
  करना है, देवतावाची 
  या मंगलवाची 
  वर्ण अथवा शब्द का 
  प्रयोग प्रथम करना 
  चाहिए<font padma_font_family_property="Symbol" face="Symbol">-</font> इससे 
  गणदोष दूर 
  हो जाता है। 
  इन गणों में परस्पर 
  मित्र, शत्रु और 
  उदासीन भाव माना 
  गया है। छंद के 
  आदि में दो गणों 
  का मेल माना 
  गया है। वर्णों 
  के लघु एवं दीर्घ 
  मानने का भी 
  नियम है। लधु 
  स्वर अथवा एक मात्रावाले 
  वर्ण लघु अथवा 
  ्ह्रस्व माने गए और 
  इसमें एक मात्रा 
  मानी गई है। दीर्घ 
  स्वरों से युक्त 
  संयुक्त वर्णों 
  से पूर्व का लघु 
  वर्ण भी विसर्ग 
  युक्त और अनुस्वार 
  वर्ण तथा छंद 
  का वर्ण दीर्घ 
  माना जाता है।</p>
<p  >अगणात्मक वर्णिक 
  वृत्त वे हैं जिनमें 
  गणों का विचार 
  नहीं रखा जाता, 
  केवल वर्णों की 
  निश्चित संख्या 
  का विचार रहता 
  है विशेष मात्रिक 
  छंदों में केवल 
  मात्राओं का ही 
  निश्चित विचार 
  रहता है और 
  यह एक विशेष लय 
  अथवा गति (पाठप्रवाह 
  अथवा पाठपद्धति) 
  पर आधारित 
  रहते हैं। इसलिये 
  ये छंद लयप्रधान 
  होते हैं।</p>
<p  >छंदों का विभाजन 
  मात्राओं और 
  वर्णों की चरण-भेद-संबंधी 
  विभिन्न संख्याओं 
  पर आधारित 
  है। इस प्रकार छंद 
  सम, विशम, अर्धसम 
  होते है। सम छंदों 
  में छंद के चारों 
  चरणों में वर्णस्वरसंख्या 
  समान रहती है। 
  अर्धसम में प्रथम, 
  तृतीय और द्वितीय 
  तथा चतुर्थ में 
  वर्णस्वर संख्या 
  समान रहती है। 
  विषम छंद के 
  चारों चरणों 
  में वर्णों एवं स्वरों 
  की संख्या असमान 
  रहती है। ये वर्ण 
  परस्पर पृथक् 
  होते हैं वर्णों 
  और मात्राओं 
  की कुछ निश्चित 
  संख्या के पश्चात् 
  बहुसंख्यक वर्णों 
  औ स्वरों से युक्त 
  छंद दंडक कहे 
  जाते है। इनकी 
  संख्या बहुत अधिक 
  है। छंदो का विभाजन 
  फिर अन्य प्रकार 
  से भी किया जा 
  सकता है। स्वतंत्र 
  छंद और मिश्रित 
  छंद। स्वतंत्र छंद 
  एक ही छंद विशेष 
  नियम से रचा 
  हुआ रहता है। 
  मिश्रित छंद दो 
  प्रकार के है : १. 
  जिनमें दो छंदों 
  के चरण एक दूसरे 
  से मिला दिए जाते 
  हैं। प्राय: ये अलग 
  अलग जान पड़ते हैं 
  किंतु कभी कभी 
  नहीं भी जान पड़ते।</p>
<p  >२. जिनमें दो स्वतंत्र 
  छंद स्थान स्थान 
  पर रखे जाते 
  है और कभी उनके 
  मिलाने का प्रयत्न 
  किया जाता है, 
  जैसे कुंडलिया 
  छंद एक दोहा 
  और चार पद 
  रोला के मिलाने 
  से बनता है। दोहा 
  और रोला 
  के मिलाने से 
  दोहे के चतुर्थ 
  चरण की आवृत्ति 
  उसके प्रथम चरण 
  के आदि में की 
  जाती है और 
  दोहे के प्रारंभिक 
  कुछ शब्द रोले 
  के अंत में रखे 
  जाते हैं। दूसरे 
  प्रकार का मिश्रित 
  छंद है 'छप्पय' जिसमें 
  चार चरण रोला 
  के देकर दो 
  उल्लाला के दिए जाते 
  हैं। इसीलिये इसे 
  षट्पदी अथवा 
  छप्पय (छप्पद) कहा 
  जाता है। इनके 
  देखने से यह ज्ञात 
  होता है कि छंदों 
  का विकास न केवल 
  प्रस्तार के आधार 
  पर ही हुआ है 
  वरन् कवियों 
  के द्वारा छंद-मिश्रण-विधि 
  के आधार पर 
  भी हुआ है। इसी 
  प्रकार कुछ छंद 
  किसी एक छंद के 
  विलोम रूप के 
  भाव से आए हैं जैसे 
  दोहे का विलोम 
  सोरठा है। ऐसा 
  प्रतीत होता 
  है कि कवियों 
  ने बहुधा इसी 
  एक छंद में दो 
  एक वर्ण अथवा मात्रा 
  बढ़ा घटाकर 
  भी छंद में रूपांतर 
  कर नया छंद बनाया 
  है। यह छंद प्रस्तार 
  के अंतर्गत आ सकता 
  है।</p>
<p  >लघु छंदों को 
  छोड़कर बड़े छंदों 
  का एक चरण जब 
  एक बार में पूरा 
  नहीं पढ़ा जा सकता, 
  उसमें रचना के 
  रुकने का स्थान 
  निर्धारित किया 
  जाता है। इस विरामस्थल 
  को यति कहते 
  हैं। यति के विचार 
  से छंद फिर दो 
  प्रकार के हो 
  जाते हैं। १<font padma_font_family_property="Symbol" face="Symbol">-</font> 
  यत्यात्मक जिनमें 
  कुछ निश्चित वर्णों 
  या मात्राओं पर 
  यति रखी जाती 
  है। यह छंद प्राय: 
  दीर्घाकारी 
  होते हैं जैसे 
  दोहा, कवित्त 
  आदि। १<font padma_font_family_property="Symbol" face="Symbol">-</font> अयत्यात्मकजिन 
  छंदों में चौपाई, 
  द्रुत, विलंबित 
  जैसे छंद आते 
  हैं। यति का विचार 
  करते हुए गणात्मक 
  वृत्तों में गणों 
  के बीच में भी 
  यति रखी गई 
  है जैसे मालिनी। 
  इससे स्पष्ट है कि 
  यति का उद्देश्य केवल 
  रचना को कुछ 
  विश्राम देना 
  ही है।</p>
<p  >छंद में संगीत 
  तत्व द्वारा लालित्य 
  का पूरा विचार 
  रखा गया है। 
  प्राय: सभी छंद 
  किसी न किसी 
  रूप में गेय हो 
  जाते हैं। राग 
  और रागिनीवाले 
  सभी पद छंदों 
  में नहीं कहे जा 
  सकते। इसी लिये 
  'गीति' नाम से 
  कतिपय पद रचे 
  जाते हैं। प्राय: 
  संगीतात्मक पदों 
  में स्वर के आरोह 
  तथा अवरोह में 
  बहुधा लघु वर्ण 
  को दीर्घ, दीर्घ 
  को लघु और 
  अल्प लघु भी कर 
  लिया जाता है। 
  कभी कभी हिंदी 
  के छंदों में दीर्घ 
  ए और ओ जैसे 
  स्वरों के लघु 
  रूपों का प्रयोग 
  किया जाता है।</p>
<p  >छंद शास्त्र पर 
  इधर सुंदर और 
  विवेचनापूर्ण 
  ग्रंथ नही रचे 
  गए हैं। कतिपय पुस्तकें 
  अवश्य प्रणीत हुई 
  हैं जो छंदों 
  की परिचायक 
  कही जा सकती 
  हैं, और सामान्य 
  कक्षा के विद्यार्थियों 
  का हित कर सकती 
  हैं। जगन्नाथप्रसाद 
  भानु कृत 'छंद 
  प्रभाकर' एक सुंदर 
  ग्रंथ है। आधुनिकता 
  के विचार से 
  'छंदशास्त्र' नाम 
  की एक पुस्तक और 
  प्रकाशित हुई 
  है। संक्षेप में 
  छंद शात्र के विकास 
  का यह परिचय 
  पर्याप्त है।</p>
<p  >सं. सूची सं. १<font padma_font_family_property="Symbol" face="Symbol">-</font> 
  संस्कृत</p>
<p  >आचार्य भरत 
  (अध्याय १४, १५)	नाट्यशास्त्र</p>
<p  >(अध्याय १)	अग्निपुराण</p>
<p  >वाराहमिहिर	बृहत्संहिता</p>
<p  >कालिदास (दंतकथा 
  के अधार पर)	श्रुतिबोध</p>
<p  >जयदेव	जयदेवछंद</p>
<p  >जयकीर्ति	छंदानुशासन</p>
<p  >क्षेमेंद्र	सुवृत्त 
  तिलक</p>
<p  >केदार भट्ट	वृत्तरत्नाकर</p>
<p  >विरहांक	वृत्तजात 
  समुच्चय</p>
<p  >अज्ञात	छंदोरत्न 
  मंजूषा</p>
<p  >हेमचंद्र	छंदानुशासन</p>
<p  >गंगादास	छंदमंजरी</p>
<p  >भट्ट हलायुध	छंदशास्त्र</p>
<p  >अज्ञात (पूना के 
  भंडारकर संस्था 
  में सुरक्षित)	कविदर्पण</p>
<p  >'' ''	वृत्तदीपका</p>
<p  >'' ''	छंदसार</p>
<p  >'' ''	छांदोग्योपनिषद</p>
<p  >दामोेदर मित्र	वाणीभूषण</p>
<p  >विविध	प्राकृत 
  पैंगलम्</p>
<p  >शंतिपा	छंदोरत्नाकर</p>
<p  >क्षेमेंद्र	सुवृत्त 
  तिलक</p>
<p  >सं. सूची सं. २<font padma_font_family_property="Symbol" face="Symbol">-</font> 
  हिंदी</p>
<p  >चिंतामणि त्रिपाठी	छंदविचार</p>
<p  >मतिराम	छंदसारपिंगल</p>
<p  >भिखारीदास	छंदोर्णव</p>
<p  >पद्माकर	छंदमंजरी</p>
<p  >गदाधर	वृत्तचंद्रिका</p>
<p  >सुखदेव मिश्र	वृत्तविचार</p>
<p  >ज्वाला स्वरूप	रुद्रपिंगल</p>
<p  >बलवान सिंह	चित्रचंद्रिका</p>
<p  >श्रीधर	पिंगल</p>
<p  >कन्हैयालाल शर्मा	छंदप्रदीप</p>
<p  >हृषिकेश भट्टाचार्य	छंदोबोध</p>
<p  >उपमरावसिंह	छंदोमहोदधि</p>
<p  >रामप्रसाद	छंदप्रकाश</p>
<p  >जगन्नाथप्रसाद 
  भानु	छंदप्रभाकर</p>
<p  >रामकिशोर	छंदभास्कर</p>
<p  >गिरिवर स्वरूप	गिरीशपिंगल</p>
<p  >हरदेव दास :	पिंगल</p>
<p  >जगन्नाथदास (रत्नाकर)	धनाक्षरी 
  नियम</p>
<p  >केवलराम शर्मा	छंदसार 
  पिंगल</p>
<p  >बिहारीलाल	साहित्य 
  सागर</p>
<p  >नारायणप्रसाद	पिंगलसार</p>
<p  >सं. सूची सं.<font padma_font_family_property="Symbol" face="Symbol">-</font> 
  ३</p>
<p  >रघुवरदायल	पिंगल 
  प्रकाश</p>
<p  >रामनरेश त्रिपाठी	पदरचन</p>
<p  >डा. रसाल	छंदशास्त्र</p>
<p  >डा. पुत्तूलाल	आधुनिक 
  हिंदी काव्य में</p>
<p  >	छंदयोजना	</p>
<p  >माखन	छंदविलास</p>
<p  >''	श्री नाग पिंगल</p>
<p  >नारायण दास	छंदसार</p>
<p  >रामसहाय	वृत्ततरंगिनी</p>
<p  >कलानिधि	वृत्तचंद्रिका</p>
<p  >नंदकिशोर	पिंगल 
  प्रकाश</p>
<p  >सोमनाथ (३, ४, ५ तरंग 
  में)	रसपीयूषनिधि</p>
<p  >देव (१० वें ११ वें प्रकाश 
  में छंदवर्णन)	शब्दरसायन</p>
<p  >हिंदी छंशास्त्र<font padma_font_family_property="Symbol" face="Symbol">-</font> 
  शोधप्रबंध<font padma_font_family_property="Symbol" face="Symbol">-</font> 
  दिल्ली विश्वविद्यालय;</p>
<p  >हिंदी में छंदों 
  का विकास<font padma_font_family_property="Symbol" face="Symbol">-</font> 
  शोधप्रबंध<font padma_font_family_property="Symbol" face="Symbol">-</font> 
  पटना विश्वविद्यालय;</p>
<p  >अपभ्रंश काव्य में 
  छंद योजना<font padma_font_family_property="Symbol" face="Symbol">-</font> 
  ,, <font padma_font_family_property="Symbol" face="Symbol">-</font> आगरा- 
  ,,</p>
<p  >मध्यकालीन हिंदी 
  का ऐतिहासिक 
  विकास<font padma_font_family_property="Symbol" face="Symbol">-</font> आगरा 
  विश्वविद्यालय,</p>
<p  >रीतिकाल में 
  विशिष्ट संदर्भ 
  में हिंदी काव्य 
  में छंद शास्त्र का 
  विकास पंजाब 
  विश्वविद्यालय,</p>
<p  >आधुनिक हिंदी 
  कविता में छंद<font padma_font_family_property="Symbol" face="Symbol">-</font> 
  पंजाब वि. वि.,</p>
<p  >हिंदी में मुक्तक 
  छंद का आरंभ 
  और विकास<font padma_font_family_property="Symbol" face="Symbol">-</font> 
  सागर वि. वि.;</p>
<p  >हिंदी में अनुकांत 
  छंद-योजना का 
  विकास<font padma_font_family_property="Symbol" face="Symbol">-</font> दिल्ली 
  वि. वि.;</p>
<p  >मध्यकालीन हिंन्दी 
  में प्रयुक्त वर्णिक 
  छंदों का अध्ययन<font padma_font_family_property="Symbol" face="Symbol">-</font> 
  पटना विश्वविद्यालय।	(रामशंकर 
  शुक्ल)</p>
</font><b></b> 
<p><font  size="5"><b></b></font></p>
</body></html>