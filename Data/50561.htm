<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<font  size="4">
<p  >तालस्तोय, काउँट लेव 
निकौलयेविच (१८२८-१९१०) १९वी शताब्दी की शीर्षस्थ उपन्यासकार। इनका जन्म 
मास्को से लगभग १०० मील दक्षिण मैत्रिक रियासत यास्नाया पौल्याना में हुआ 
था। इनकी माता पिता का देहांत इनके बचपन में ही हो गया था, अत: लालन पालन 
इनकी चाची तत्याना ने किया। उच्चवर्गीय ताल्लुकेदारों की भॉति इनकी शिक्षा 
के दीक्षा के लिये सुदक्ष विद्वान् नियुक्त थे। घुड़सवारी, शिकार, नाच गान,
 ताश के खेल आदि विद्याओं और कलाओं की शिक्षा इन्हें बचपन में ही मिल चुकी 
थी। चाची तात्याना इन्हें आदर्श ताल्लुकेदारों बनाना चाहती थी और इसी 
उद्देश्य से, तत्मालीन संभ्रात समाज की किसी महिला को प्रेमपात्री बनाने के
 लिये उसकाया करती थीं। युवावस्था में तॉलस्तॉय पर इसका अनुकूल प्रभाव ही 
पड़ा। पर तॉलस्तॉय का अंत:करण इसे उचित नहीं समझता था। अपनी डायरी में 
उन्होंने इसकी स्पष्ट भर्त्सना की है।</p>
<p  >१८४४ में तॉलस्तॉय कज़ान 
विश्वविद्यालय में प्रविष्ट हुए और १८४७ तक उन्होनें पौर्वात्य भाषाओं और 
विधिसंहिताओं (कानून) का अध्ययन किया। रियासत के बँटवारे का प्रश्न उपस्थित
 हो जाने के कारण स्नातक हुए बिना ही इन्हे विश्वविद्यालय छोड़ देना पड़ा। 
रियासत में आकर इन्होंने अपने कृषक असामियों की दशा में सुधार करने के 
प्रयत्न किए और सुविधापूर्वक उन्हें  स्वतंत्र भूस्वामी हो जाने के लिये 
कतिपय शर्तें उपस्थित कीं, परंतु असामी वर्ग आसन्न स्वतंत्रता की अफवाहों 
से प्रभावित था, अत: उसने तॉलस्तॉय की शर्ते ठुकरा दीं। पर यह अफवाह अफवाह 
ही रही और अंतत: कृषकों को पश्चाताप करना ही हाथ लगा। उनकी कहानी 'ए लैंड 
औनर्स मोर्निग' (१८५६) इसी घटना पर आधृत है।</p>
<p  >१८५१ में तॉलस्तॉय कुछ समय 
के लिये सेना में भी प्रविष्ट हुए थे। उनकी नियुक्ति कोकेशस में पर्वतीय 
कबीलों से होनेवाली दीर्घकालीन लड़ाई में हुई जहाँ अवकाश का समय वे लिखने 
पढ़ने में लगाते रहे। यहीं पर उनकी प्रथम रचना 'चाइल्डहुड' १८५२ में निर्मित
 हुई जो एल० टी० के नाम से 'टि कंटेंपोरेरी' नामक पत्र में प्रकाशित हुई। 
उस रोमैंटिक युग में भी इस नीरस यथार्थवादी ढंग की रचना ने लोगों को आकृष्ट
 किया और उसके रचनाकार के नाम के संबंध में तत्कालीन साहित्यिक तरह तरह के 
अटकल लगाने लगे थे।</p>
<p  >१८५४ में तॉलस्तॉय डैन्यूब 
के मोर्चे पर भेजे गए; वहाँ से अपनी बदली उन्होने सेबास्तोपोल में करा ली 
जो क्रीमियन युद्ध का सबसे तगड़ा मोर्चा था। यहाँ उन्हें युद्ध और युद्ध के 
संचालकों को निकट से देखने परखने का पर्याप्त अवसर मिला। इस मोर्चे पर वे 
अंत तक रहे और अनेक करारी मुठभेड़ों  में प्रत्यक्षत: संघर्षरत रहे। इसी के 
परिणामस्वरूप उनकी रचना 'सेबास्टोपोल स्केचेज' (१८५५-५६) निर्मित हुई। 
युद्ध की उपयोगिता और जीवन पर उसके प्रभावों को निकट से देखने समझने के 
यथेष्ट अवसर उन्हें यहाँ मिले ओर इन उपलब्धियों का यथोचित उपयोग उन्होंने 
अपनी अनेक परवर्ती रचनाओं में किया।</p>
<p  >१८५५ में उन्होने 
पीटर्सवर्ग की यात्रा की जहाँ के साहित्यिकारों ने इनका बड़ा सम्मान किया। 
१८५७ ओर १८६०-६१ में इन्होंने पश्चिमी यूरोप के विभिन्न देशों का पर्यटन 
किया। परवर्ती पर्यटन का मुख्य उद्देश्य एतद्देशीय शिक्षापद्धतियों और 
दातव्य संस्थाओं के संघटन और क्रियाकलापों ही जानकारी प्राप्त करना था। इसी
 यात्रा में उन्हे यक्ष्मा से पीड़ित अपने बड़े भाई की मृत्यु देखने को मिली।
 घोरतम यातनाओं के अनंतर होनेवाली यक्ष्माक्रांत भाई की मृत्यु का तॉलस्तॉय
 पर मर्मातक प्रभाव पड़ा। 'वार ऐंड पीस'', अन्ना कैरेनिना और 'अन्ना 
कैरेनिना और ''दि डेथ आव इवैन ईलियच' में मृत्यु के जो अत्यंत मार्मिक 
चित्रण मिलते हैं, उनका आधार उपर्युक्त घटना ही रही है।</p>
<p  >यात्रा से लौटकर उन्होंने 
अपने गाँव यास्नाया पोल्याना में कृषकों के बच्चों के लिये एक स्कूल खोला। 
इस विद्यालय की शिक्षा पद्धति बड़ी प्रगतिशील थी। इसमें वर्तमान 
परीक्षाप्रणाली एवं इसके आधार पर उत्तीर्ण अनुत्तीर्ण कारने की व्यवस्था 
नहीं रखी गई थी। विद्यालय बड़ा सफल रहा जिसका मुख्य कारण तॉलस्तॉय की 
नेतृत्व शक्ति और उसके प्रति हार्दिक लगन थी। विद्यालय की ओर से, गाँव के 
ही नाम पर ''यास्नाया पोल्याना'' नामक एक पत्रिका भी निकलती थी जिसमें 
प्रकाशित तॉलस्तॉय के लेखों में विद्यालय ओर उसके छात्रों की विभिन्न 
समस्याओं पर बड़े ही सारगर्भित विचार व्यक्त हुए हैं।</p>
<p  >१८६२ में तॉलस्तॉय का विवाह
 साफिया बेर्हस नामक उच्चवर्गीय संभ्रांत महिला से हुआ। उनके वैवाहिक जीवन 
का पूर्वाश तो बड़ा सुखद रहा पर उत्तरांश कटुतापूर्ण बीता। तॉलस्तॉय के 
वैवाहिक जीवन में गृहिणी का आदर्श पूर्णत: भारतीय गृहिणी का सा था: पर 
तत्कालीन रूसी संभ्रांत समाज के विचार बिल्कुल भिन्न थे।</p>
<p  >१८६३ से १८६९ तक तॉलस्तॉय 
का समय ''वार ऐंड पीस'' की रचना में एवं १८७३ से ७६ तक का समय ''अन्ना 
कैरेनिना'' की रचना में बीता। इन दोनों रचनाओं ने तॉलस्तॉय की साहित्यिक 
ख्याति को बहुत ऊँचा उठाया। वे मनुष्यजीवन का रहस्य और उसके तत्वचिंतन के 
प्रति विशेष जागरूक थे। १८७५ से १८७९ तक का समय उनके लिये बड़ा निराशजनक था-
 ईश्वर पर से उनकी आस्था तक उठ चुकी थी ओर आत्महत्या तक करने पर वे उतारू 
हो गए थे। पर अंत में उन्होंने इसपर विजय पाई। १८७८-७९ में इन्होने 
''कनफेशन'' नामक अपनी विवादपूर्ण कृति की रचना की। इसके क्रांतिकारी विचार 
ऐसे हैं जिनके कारण रूस में इसके प्रकाशन की अनुमति भी नहीं मिली और पुस्तक
 स्विटलरलैंड में प्रकाशित हुई। इस समय की उनकी अन्य कई रचनाएँ इसी कोटि की
 हैं और वे सब स्विटजरलैंड में छपी हैं।</p>
<p  >१८७८ से लेकर १८८५ तक की 
अवधि में फलात्मक साहित्य सृजन की दृष्टि से तॉलस्तॉय निष्क्रिय रहे। उनकी 
अंतर्वृति मानव जीवन के रहस्य की खोज में उलझी रही। अंबतक की समस्त रचनाएँ 
उन्हें व्यर्थ प्रतीत होने लगीं। पर १८८६ में वे पुन: उच्चकोटि के 
सिद्धहस्त उपन्यास लेखक के रूप में सामने आए और इसी वर्ष उनकी महान् 
उपन्यासिक रचना ''डि डेथ आव इवैन ईल्यिज'' प्रकाशित हुई।</p>
<p  >उनके आचार संबंधी विश्वासों
 के प्रति अब सारा संसार आकृष्ठ हो चुका था और यास्नाया पोल्याना ग्राम की 
मान्यता उत्कृष्ट तीर्थस्थली के रूप में जगद्धिख्यात हो चुकी थी। हमारे 
राष्ट्रपिता महात्मा गांधी इस समय युवक थे। इन्हीं दिनों उन्होंने तॉलस्तॉय
 की रचनाएँ रुचिपूर्वक पढ़ी थीं और उनकी ओर आकृष्ट हुए थे।</p>
<p  >१९वीं शताब्दी का अंत होते 
होते दरिद्रों और असहायों के प्रति तॉलस्तॉय की सेवावृति यहाँ तक बढ़ी कि 
उन्होने अपनी रचनाओं से रूस देश में होनेवाली अपनीं समस्त आय दान कर दी। 
अपनी पत्नी को मात्र उतना अंश लेने की उन्होंने अनुमति दी जितना परिवार के 
भर पोषण के लिये अनिवार्य था। ''रिसरेक्शन'' (१८९९) नामक अपने उपन्यास की 
समस्त आय उन्होंने रूस की शांतिवादी जाति दुखेबोर लोगों को रूस का परित्याग
 कर कैनाडा में जा बसने के लिये दे दी।</p>
<p  >१९१० में सहसा उन्होंने 
अपने पैत्रिक ग्राम ''यास्नाया पोल्याना'' को सर्वदा के लिये परित्यक्त 
करने का निश्चय किया। १० नवंबर १९१० को अपनी पुत्री ऐलेक्लेंड्रा के साथ 
उन्होनें प्रस्थान किया, पर २२ नवबंर १९१० को मार्ग के स्टेशन ऐस्टापोवो 
में अकस्मात् फेफड़े में दाह होने से वहीं उनका शरीरांत हो गया। उनकी 
धर्मभवना बड़ी उदार और व्यापक थी। तत्कालीन ईसाई धर्म के प्रति उनकी 
स्पष्टत: विरोधी भावना थी। अपने विचारों से वे एक प्रकार के सर्वदेववादी 
प्रतीत होते हैं। मृत्यु को वे शरीर की अंतिम ओर अवश्यंभावी परिणति मानते 
थे। मनुष्य को वे शरीर की अंतिम और अवश्यंभावी परिणति मानते थे। मनुष्य के 
संपर्क में आनेवाली प्रत्येक वस्तु को उपयोगिता के मानदंड से आँकना वे उचित
 समझते थे और इसी कारण जीवन की सोद्देश्यता के प्रति वे सर्वदा जिज्ञासु 
बने रहे। निरुद्देश्य, विचारहीन ओर आत्मकेंद्रित जीवन को वे एक प्रकार का 
पाप मानते थे; यहाँ तक कि संभोग को वे केवल संतानोत्पत्ति के उद्देश्य से 
ही विहित मानते थे।</p>
<p  >मनोवैज्ञानिक रचनाओं में 
दोस्तोव्स्की ही तॉलस्ताय के समकक्ष ठहरते हैं। गाल्स्वर्दी, टामस मान, 
जूल्स रोम्याँ आदि महान् लेखकों पर तॉलस्तॉय का उल्लेखनीय प्रभाव पड़ा है। 
परवर्ती रूसी लेखकों को भी तॉलस्तॉय ने यथेष्ट प्रभावित किया है।</p>
</font><font size="4"> 
<p><font   >सं० ग्रं० - विलियम 
  ई० हार्किन्स: हिक्शनरी 
  आव रशन लिटरेचर, 
  फिलासॉफिकल 
  लाइब्रेरी पब्लिशर्स, 
  न्यूयार्क, १९५६। (शांचीरानी 
  गुर्टू)</font></p>
</font>
</body></html>