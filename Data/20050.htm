<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ईथेलरेड द्वितीय </b></font><font   >(ल.
 ९६८-१०१६ई.) इंग्लैंड का राजा, दूसरा लोकप्रिय नाम ईथेलरेड 'अप्रस्तुत' 
(दि अनरेडी), राजा एडगर का पुत्र। भाई एडवर्ड की हत्या के बाद ९७८ ई. में 
गद्दी पर बैठा। एक साल बाद ही डेनों के आक्रमण शुरू  हो गए। ईथेलरेड उन्हें
 धन दे देकर लौटाता रहा। उनके आक्रमणों का फिर तो ताँता बँध गया और 
उन्होंने एग्ज़िटर और नारविच के आसपास का सारा जनपद  रौंद डाला।</font></p><font >
<p  >ईथेलरेड का राज्यकाल 
विशेषत: इन डेनी आक्रमणों के लिए ही विख्यात है। १०१३ से इन आक्रमणों ने 
राजनीतिक रूप लिया और उनकी मात्र लूट खसोट बंद हो गई। धीरे धीरे उत्तरी 
इंग्लैंड पर डेनों का अधिकार हो गया और लंदन पर भी हमले शुरू हुए। १०१६ में
 ईथेलरेड की मृत्यु हुई। उसकी रानी एंमा ने इंग्लैंड के डेन विजेता कैन्युट
 महान् से विवाह कर लिया। एंमा का ईथेलरेड के साथ विवाह स्वयं एक विशिष्ट 
घटना थी क्योंकि उससे इंग्लैंड और नारमंडी  के बीच जो संबंध कायम हुआ उसने 
नारमनों द्वारा इंग्लैंड की विजय का द्वार खोल दिया।	(ओं.ना.उ.)</p>
</font><font size="2"></font></body></html>