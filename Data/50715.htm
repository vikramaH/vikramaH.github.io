<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >थैलियम</b></font><font    size="4"> (</font><font padma_font_family_property="Times New Roman, Times, serif" face="Times New Roman, Times, serif" size="4">Thallium</font><font    size="4">) आवर्त सारणी (</font><font padma_font_family_property="Times New Roman, Times, serif" face="Times New Roman, Times, serif" size="4">periodic table</font><font    size="4">)
 के तृतीय मुख्य समूह का अंतिम तत्व है। इसके दो स्थिर समस्थानिक प्राप्त 
हैं, जिनकी द्रव्यमान संख्याएँ २०३ एवं २०५ हैं। इसके अतिरिक्त इसके नौ 
अस्थिर समस्थानिक ज्ञात हैं। इनकी द्रव्यमान संख्याएँ १९९, २००, २०२, २०४, 
२०६, २०७, २०८, २०९ और २१० हैं। इनमें कुछ रेडियधर्मी अयस्कों में मिलते 
हैं और कुछ कृत्रिम साधनों द्वारा उपलब्ध हैं। इस तत्व की खोज अंग्रेज 
वैज्ञानिक विलियम क्रुक्स ने १८६१ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> में एक विशेष सेलेनियम युक्त पायराइट (</font><font padma_font_family_property="Times New Roman, Times, serif" face="Times New Roman, Times, serif" size="4">seleniferous pyrite</font><font    size="4">) में वर्णक्रममापी (</font><font padma_font_family_property="Times New Roman, Times, serif" face="Times New Roman, Times, serif" size="4">spectroscopic</font><font    size="4">) उपकरण द्वारा की। उन्होंने भूर्जित (</font><font padma_font_family_property="Times New Roman, Times, serif" face="Times New Roman, Times, serif" size="4">roasted</font><font    size="4">)
 अयस्क की धूल के वर्णक्रममापी निरीक्षण में एक हल्के हरे रंग की रेखा 
देखी, जिसके कारण इस तत्व का नाम थैलियम रखा। इस तत्व को लैमी (</font><font padma_font_family_property="Times New Roman, Times, serif" face="Times New Roman, Times, serif" size="4">Lamy</font><font    size="4">) ने सर्वप्रथम पृथक् कर इसके गुणधर्म का निरीक्षण किया। </font></p><p>
<font    size="4">अनेक पायराइट अयस्कों में थैलियम न्यून मात्रा में वर्तमान रहता है। केवल क्रुसाइट (</font><font padma_font_family_property="Times New Roman, Times, serif" face="Times New Roman, Times, serif" size="4">Crookesite</font><font    size="4">) नामक अयस्क में यह १७</font><font padma_font_family_property="Times New Roman, Times, serif" face="Times New Roman, Times, serif" size="4">% </font><font    size="4">मात्रा में उपस्थित रहता है। सामान्यत: यह कुछ अयस्कों की चिमनी (</font><font padma_font_family_property="Times New Roman, Times, serif" face="Times New Roman, Times, serif" size="4">flue</font><font    size="4">) धूल, या सल्फ्यूरिक अम्ल बनते समय प्रकोष्ठ कीच (</font><font padma_font_family_property="Times New Roman, Times, serif" face="Times New Roman, Times, serif" size="4">chamber mud</font><font    size="4">),
 से निकाला जाता है। कीच को उबलते जल से उपचारित करने पर थैलियम सल्फेट का 
विलयन बन जाता है, जिसे छानकर हाइड्रोक्लोरिक अम्ल द्वारा क्लोराइड में 
परिवर्तित करते हैं। क्लोराइड को फिर सल्फ्यूरिक अम्ल की क्रिया द्वारा 
सल्फेट में परिणत करने से अन्य अपद्रव्य दूर हो जाते हैं। उबलते जल की 
क्रिया से केवल थैलियम सल्फेट ही घुलता है। विलयन के विद्युद्विश्लेषण अथवा
 यशद धातु की प्रक्रिया द्वारा थैलियम धातु मिलती है। </font></p><font  size="4">
<p  ><b  >गुणधर्म</b> -- थैलियम नीले श्वेत रंग की धातु है। यह अति नम्र और लोच रहित होती है। इसके भौतिक गुणधर्म निम्नलिखित हैं : </p>
</font><p><font    size="4">संकेत	थै (</font><font padma_font_family_property="Times New Roman, Times, serif" face="Times New Roman, Times, serif" size="4">Tl</font><font    size="4">) </font></p><font  size="4">
<p  >परमाणु संख्या	८१, </p>
<p  >परमाणु भार	२०४.३७, </p>
</font><p><font    size="4">गलनांक	३००</font><font padma_font_family_property="Symbol" face="Symbol" size="4">�</font><font    size="4"> सें</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">,  </font></p><p>
<font    size="4">क्वथनांक	१,४६०</font><font padma_font_family_property="Symbol" face="Symbol" size="4">�</font><font    size="4"> सें</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">, </font></p><p>
<font    size="4">घनत्व	११,८५ ग्राम घ</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> सेंमी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">, </font></p><font  size="4">
<p  >परमाणु व्यास	३.४२ ऐंगस्ट्रॉम। </p>
</font><p><font    size="4">यह एकपरमाणुक (</font><font padma_font_family_property="Times New Roman, Times, serif" face="Times New Roman, Times, serif" size="4">monoatomic</font><font    size="4">)
 अवस्था में रहता है। वायु में रखने पर इसपर ऑक्साइड की परत जम जाती है। 
थैलियम वायु और जल के संयुक्त प्रभाव से थैलियम हाइड्रॉक्साइड (</font><font padma_font_family_property="Times New Roman, Times, serif" face="Times New Roman, Times, serif" size="4">TlOH</font><font    size="4">)
 में परिणत हो जाता है। उच्च ताप पर यह जल का विघटन कर हाइड्रोजन मुक्त 
करता है। वायु में गरम करने पर थैलियम शीघ्र ऑक्सीकृत हो लाल या बैंगनी 
वाष्प उत्पन्न करता है। </font></p><font  size="4">
<p  >थैलियम नाइट्रिक अथवा सल्फ्यूरिक अम्ल में शीघ्र, परंतु हाइड्रोक्लोरिक अम्ल में मंद गति से, घुलता है। </p>
<p  ><b  >यौगिक</b> -- थैलियम दो प्रकार के लवण बनाता है : एक और तीन संयोजकता के। थैलस लवण एक संयोजकता के एवं थैलिक तीन संयोजकता के लवण हैं। </p>
</font><p><font    size="4">थैलस हाइड्रॉक्साइड (</font><font padma_font_family_property="Times New Roman, Times, serif" face="Times New Roman, Times, serif" size="4">TlOH</font><font    size="4">) में क्षारीय गुण वर्तमान है। यह पीले रंग के मणिभ बनाता है, जो जल में शीघ्र घुल जाते हैं। इसको गरम करने पर काले रंग का ऑक्साइड (</font><font padma_font_family_property="Times New Roman, Times, serif" face="Times New Roman, Times, serif" size="4">TlO<sub padma_font_family_property="Times New Roman, Times, serif">2</sub></font><font    size="4">) बनता है। इसके अतिरिक्त एक संयोजिकता वाले लवण थैलस क्लोराइड (</font><font padma_font_family_property="Times New Roman, Times, serif" face="Times New Roman, Times, serif" size="4">TlCl</font><font    size="4">), थैलस कार्बोनेट (</font><font padma_font_family_property="Times New Roman, Times, serif" face="Times New Roman, Times, serif" size="4">Tl</font><sub><font padma_font_family_property="Symbol" face="Symbol" size="4">2</font></sub><font padma_font_family_property="Times New Roman, Times, serif" face="Times New Roman, Times, serif" size="4">CO<sub padma_font_family_property="Times New Roman, Times, serif">3</sub></font><font    size="4">), थैलस सल्फेट (</font><font padma_font_family_property="Times New Roman, Times, serif" face="Times New Roman, Times, serif" size="4">Tl<sub padma_font_family_property="Times New Roman, Times, serif">2</sub>SO<sub padma_font_family_property="Times New Roman, Times, serif">4</sub></font><font    size="4">), थैलस नाइट्रेट (</font><font padma_font_family_property="Times New Roman, Times, serif" face="Times New Roman, Times, serif" size="4">TINO<sub padma_font_family_property="Times New Roman, Times, serif">3</sub></font><font    size="4">) सरलता से बनाए जा सकते हैं। </font></p><p>
<font    size="4">थैलियम को उच्च ताप (५०० से ७००</font><font padma_font_family_property="Symbol" face="Symbol" size="4">�</font><font    size="4">सें</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">) पर वायु या ऑक्सीजन में रखने पर थैलिक ऑक्साइड (</font><font padma_font_family_property="Times New Roman, Times, serif" face="Times New Roman, Times, serif" size="4">Tl<sub padma_font_family_property="Times New Roman, Times, serif">2</sub>O<sub padma_font_family_property="Times New Roman, Times, serif">3</sub></font><font    size="4">) बनता है। इस संयोजकता के कुछ विशेष यौगिक हैं : थैलिक क्लोराइड (</font><font padma_font_family_property="Times New Roman, Times, serif" face="Times New Roman, Times, serif" size="4">TICI<sub padma_font_family_property="Times New Roman, Times, serif">3</sub></font><font    size="4">), थैलिक आयोडाइड (</font><font padma_font_family_property="Times New Roman, Times, serif" face="Times New Roman, Times, serif" size="4">Tl I<sub padma_font_family_property="Times New Roman, Times, serif">2</sub></font><font    size="4">), थैलिक सल्फेट </font><font padma_font_family_property="Times New Roman, Times, serif" face="Times New Roman, Times, serif" size="4">[ Tl<sub padma_font_family_property="Times New Roman, Times, serif">2</sub></font><font  size="4">  </font><font padma_font_family_property="Times New Roman, Times, serif" face="Times New Roman, Times, serif" size="4">(SO<sub padma_font_family_property="Times New Roman, Times, serif">4</sub></font><font    size="4">) </font><font padma_font_family_property="Times New Roman, Times, serif" face="Times New Roman, Times, serif" size="4">7H<sub padma_font_family_property="Times New Roman, Times, serif">2</sub></font><font  size="4"> </font><font padma_font_family_property="Times New Roman, Times, serif" face="Times New Roman, Times, serif" size="4">O ]</font><font    size="4"> थैलिक नाइट्रेट </font><font padma_font_family_property="Times New Roman, Times, serif" face="Times New Roman, Times, serif" size="4">[ Tl (NO<sub padma_font_family_property="Times New Roman, Times, serif">3</sub>)<sub padma_font_family_property="Times New Roman, Times, serif"> 3</sub></font><font  size="4"> </font><font padma_font_family_property="Times New Roman, Times, serif" face="Times New Roman, Times, serif" size="4">3H<sub padma_font_family_property="Times New Roman, Times, serif">2</sub>O ]</font><font    size="4"> आदि। </font></p><font  size="4">
<p  ><b  >उपयोग</b>
 -- काँच में थैलियम के यौगिक मिलाने से उसका वर्तनांक बढ़ जाता है, जिस 
कारण यह कुछ विशेष उपयोगी काच बनाने में काम आता है। थैलियम के यौगिक 
कार्बनिक संश्लेषण में उपयोगी माने गए हैं। थैलियम लवण विषैले होते हैं। </p>
</font>
<p><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4">रमेशचंद्र 
  कपूर</font><font padma_font_family_property="Times New Roman, Times, serif" face="Times New Roman, Times, serif" size="4">]</font> 
</p>
<font size="2"></font></body></html>