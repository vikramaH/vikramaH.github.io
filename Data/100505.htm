<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b style=""><span   style="font-size: 16pt;">वराहमिहिर </span></b>भारतीय 
    गणितज्ञ एवं खगोलज्ञ थे। इनका जन्म छठी शताब्दी ईसवी 
    में हुआ था। इनके पिता का नाम आदित्य दास था और वे अवंती 
    के निवासी थे। ५५० ई. के लगभग इन्होंने तीन महत्वपूर्ण 
    पुस्तकें बहज्जातक, बृहत्संहिता और पंचसिद्धांतिका, लिखीं। 
    इन पुस्तकों में त्रिकोणमिति के महत्वपूर्ण सूत्र दिए हुए हैं, 
    जो वराहमिहिर के त्रिकोणमिति ज्ञान के परिचायक हैं।</p>
  <p   class="MsoBodyText">पंचसिद्धांतिका में वराहमिहिर से पूर्व प्रचलित 
    पाँच सिद्धांतों का वर्णन है। ये सिद्धांत हैं : पोलिश, रोमक, 
    वसिष्ठ, सूर्य तथा पितामह। वराहमिहिर ने इन पूर्वप्रचलित 
    सिद्धांतों की महत्वपूर्ण बातें लिखकर अपनी ओर से बीज नामक 
    संस्कार का भी निर्देश किया है, जिससे इन सिद्धांतों द्वारा 
    परिगणित ग्रह दृश्य हो सकें। इन्होंने फलित ज्योतिष के लघुजातक, 
    बृहज्जातक तथा बृहत्संहिता नामक तीन ग्रंथ भी लिखे हैं। बृहत्संहिता 
    में वास्तुविद्या, भवन-निर्माण-कला, वायुमंडल की प्रकृति, वृक्षायुर्वेद 
    आदि विषय सम्मिलित हैं।<span   style="">   
    </span>(रामकुमार एवं मुरारीलाल शर्मा)</p>
</div>
</body></html>