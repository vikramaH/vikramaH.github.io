<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >तिरुच्चिराप्पल्लि </b></font><font    size="4">१.
 भारत में मद्रास राज्य के दक्षिणी भाग में यह जिला है जिसे 
त्रिचिराप्पल्ली भी कहते है। यहाँ की जनसंख्या ३१,९०,०७८ (१९६१) तथा 
क्षेत्रफल ५,५१४ वर्ग मील है। इस क्षेत्र का जलनिकास कावेरी नदी के द्वारा 
होता है। यहाँ की जलवायु उष्ण है तथा वार्षिक वर्षा का औसत ३४'' है। 
समीपवर्ती पचाइमलाय पर्वत पर मैगनेटाइट की खान है। उत्तरी क्षेत्र में धान,
 मूँगफली, कपास, मक्का, तिलहन, की खेती होती है। इसमें तिरुच्चिराप्पल्लि, 
करूर, गोल्डेन रॉक, श्री रंगम् आदि प्रसिद्ध नगर हैं। १९४८ ई० में पुढ्ढु
 काट्टै को मिला देने से इसका क्षेत्रफल बढ़ गया। इसके पूर्व केवल ४,३२९ 
वर्ग मील था।</font></p><font  size="4">
<p  >२.<b> </b>नगर, स्थिति : १०<font padma_font_family_property="Symbol" face="Symbol">�</font>
३०<font padma_font_family_property="Symbol" face="Symbol">�</font>
  उ० अ० तथा ७६<font padma_font_family_property="Symbol" face="Symbol">�</font>
 १८<font padma_font_family_property="Symbol" face="Symbol">�</font>
  पू० दे०। कावेरी नदी पर स्थित यह जिले पर केंद्र है। जनसंख्या २,४९,८६२ 
(१९६१) है। यह मद्रास से १८० मील दक्षिण पश्चिम में है। यह रेलों तथा सड़कों
 का केंद्र है। यहाँ हवाई अड्डा भी है। सूती वस्त्र, सिगरेट तथा चमड़े का 
काम यहाँ होता है और चाँदी सोने के आभूषणों का निर्माण भी होता है।</p>
<p  >यहाँ तीन कालेज है: १. सेंट
 जॉसेफ कालेज, २. बिशप टीबर कालेज तथा ३. नैशनल कालेज। गोल्डेन रॉक के 
क्षेत्र में रेलवे कार तथा इंजन बनाने का कारखाना है। काटने के औजार, 
जवाहिरात और घोड़े के साज भी बनाए जाते हैं। समीपवर्ती क्षेत्र में जिप्सम, 
अभ्रक, तथा चूने के पत्थर की खानें है। नगर के उत्तरी क्षेत्र में १७ वीं 
शताब्दी के किले के खंडहर तथा उसी काल का द्रविड़ मंदिर है। तमिल राजाओं की 
यह राजधानी थी। नगर तथा जिले दोनों को तिरुचि के संक्षिप्त नाम से भी 
व्यक्त करते हैं। (कृ. मो. गु.)</p>
<p  >इतिहास - इसका पौराणिक नाम 
'त्रिशिरापल्ली' था जो कि संभवत: त्रिशिरा नाम के एक असुर के कारण पड़ा। 
इतिहासकार यह मानते हैं कि ईसा से पाँचवी शती पूर्व से बहुत काल तक यह 
स्थान चोलवंश के आधिपत्य में था। त्रिचिनापल्ली से केवल एक मील दूर उरेयूर 
नामक स्थान में चोल राजाओं की राजधानी थी। ११वीं शती में युद्धों और 
राजनीतिक उथलपुथल के कारण चोल राजधानी उरेयूर से कुंभकोणम् चली गयी। तंजोर
 नरेश वीरशेखर ने त्रिचिनाप्ल्ली ओर मदुरा को अपने राज्य में मिलाया था, 
बाद में तंजोर त्रिचिनापल्ली और मदुरा विजयनगर के नायकों के हाथ में चले 
गये। तब से चाँदा साहब की विजय (१७३६) तक त्रिचिनापल्ली नायक राजाओं के 
अधिकार में रहा। तदुपरांत इस पर अर्काट के नवाबों का आधिपत्य हुआ। 
अंग्रेजों और फ्रांसीसियों के बीच भी त्रिचिनापल्ली हुआ। अंग्रजों और 
फ्रांसीसियों के बीच भी त्रिचिनापल्ली के लिये संघर्ष हुआ, और अंत में यह 
दुर्ग अंग्रेजों के हाथ आ गया।</p>
<p  >१७६१ में सुलतान हैदरअली 
मैसूर का वास्तविक शासक हुआ। १७८१ में उसने कर्णाटक, त्रिचिनापल्ली और 
मदुरा पर आक्रमण किया, तथा त्रिचिनापल्ली पर अधिकार भी कर लिया, किंतु 
अंततोगत्वा हैदरअली पराजित हुआ और त्रिचिनापल्ली अंग्रेजों का हो गया। १९४७
 में भारत के स्वतंत्र होने के बाद त्रिचिनापल्ली मद्रास राज्य का एक नगर 
रह गया।</p>
</font><font size="2"></font></body></html>