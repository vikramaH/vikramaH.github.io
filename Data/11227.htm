<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font > 
<p  ><b  ><img src="11227_files/1226-1.jpg" align="left" width="185" height="98">इलायची, 
  छोटी </b>को संस्कृत 
  में एला, तीक्ष्णगंधा 
  इत्यादि और लैटिन 
  में एलेटेरिआ 
  कार्डामोमम 
  कहते हैं। </p>
<p  >इसका पौधा 
  सदा हरा तथा 
  पाँच फुट से १० 
  फुट तक ऊँचा 
  होता है। इसके 
  पत्ते बर्छे की आकृति 
  के तथा दो फुट 
  तक लंबे होते 
  हैं। यह बीज और 
  जड़ दोनों से 
  उगता है। तीन चार 
  वर्ष में फसल तैयार 
  होती है तथा 
  इतने ही काल तक 
  इसमें गुच्छों के 
  रूप में फल लगते 
  हैं। सूखे फल की 
  बाजार में छोटी 
  इलायची के नाम 
  से बिकते हैं। पौधे 
  का जीवकाल १० से 
  लेकर १२ वर्ष तक 
  का होता है। 
  समुद्र की हवा 
  और छायादार 
  भूमि इसके लिए 
  आवश्यक हैं। इसके 
  बीज छोटे और 
  कोनेदार होते 
  हैं। मैसूर, मंगलोर, 
  मालाबार तथा 
  लंका में इलायची 
  बहुतायत से होती 
  है।</p>
<p  >भारत में इसके 
  बीजों का उपयोग 
  अतिथिसत्कार, मुखशुद्धि 
  तथा पकवानों 
  को सुगंधित 
  करने के लिए होता 
  है। ये पाचनवर्धक 
  तथा रुचिवर्धक 
  होते हैं।</p>
<p  >आयुर्वेदिक 
  मतानुसार इलाचयी 
  शीतल, तीक्ष्ण, मुख 
  को शुद्ध करनेवाली 
  पित्तजनक तथा 
  वात, श्वास, खाँसी, 
  बवासीर, क्षय, 
  वस्तिरोग, सुजाक, 
  पथरी, खुजली, 
  मूत्रकृच्छ तथा 
  हृदयरोग में 
  लाभदायक है।</p>
<p  >इन बीजों में 
  एक प्रकार का उड़नशील 
  तैल (एसेंशियल 
  ऑएल) होता है।</p>
<p  ><b  > <img src="11227_files/1226-2.jpg" align="right" width="163" height="79">बड़ी 
  इलायची</b> का नाम 
  संस्कृत में एला, 
  काता इत्यादि, मराठी 
  में वेलदोड़े, गुजराती 
  में मोटी एलची 
  तथा लैटिन में 
  ऐमोमम कार्डामोमम 
  है।</p>
<p  > इसके वृक्ष से 
  पाँच फुट तक 
  ऊँचे भारत तथा 
  नेपाल के पहाड़ी 
  प्रदेशों में होते 
  हैं। फल तिकोने, 
  गहरे कत्थई रंग 
  के और लगभग 
  आधा इंच लंबे 
  तथा बीज छोटी 
  इलायची से कुछ 
  बड़े होते हैं।</p>
<p  >आयुर्वेद तथा 
  यूनानी उपचार 
  में इसके बीजों 
  के लगभग वे ही 
  गुण कहे गए हैं 
  जो छोटी इलायची 
  के बीजों के। परंतु 
  बड़ी इलायची छोटी 
  से कम स्वादिष्ट 
  होती है।	(भ.दा.व.)</p>
</font> 
</body></html>