<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  ><b  >अबेनेज्रा </b> अबेनेज्रा 
  का वास्तविक नाम 
  इब्न एजरा और 
  पूरा नाम अब्राहम 
  बिनमेअर इब्न एजरा 
  था। उसका जन्म सन् 
  १०९३ ईसवी में हुआ 
  और मृत्यु सन् 
  ११६७ में हुई। वह तोलेदो 
  (स्पेन) में पैदा 
  हुआ था। अपने समय 
  का वह प्रसिद्ध यहूदी 
  कवि और विद्वान् 
  माना जाता है। 
  अपनी जन्मभूमि 
  में यथेष्ट कीर्ति 
  उपार्जित कर सन् 
  ११४० में वह भ्रमण के 
  लिए निकला। सबसे 
  पहले वह उत्तरी 
  अफ्रीका के देशों 
  में गया। कुछ वर्षों 
  तक वहाँ ठहरने 
  के पश्चात् वह 
  इटली, फ्रांस और 
  इंग्लैड भी गया। 
  लगभग २५ वर्ष तक 
  विदेशों में रहकर 
  उसने अपनी विद्वता 
  की कीर्तिध्वजाए 
  फहराई। वह उच्च 
  कोटि का विचारक 
  ओर जनप्रिय कवि 
  था। आधुनिक इब्रानी 
  व्याकरण के जनक 
  हय्यूज की पुस्तकों 
  का उसने अरबी 
  से इब्रानी भाषा 
  में अनुवाद किया 
  और स्वयं उनपर 
  टीकाएँ लिखीं। 
  अबेनेज्रा की रचनाओं 
  में दर्शन, गाणित, 
  ज्योतिष आदि 
  विषयों के ग्रंथ 
  हैं। किंतु उसकी 
  प्रसिद्धि का मुख्य 
  कारण यहूदी 
  धर्मग्रंथों पर 
  लिखी उसकी टीकाएँ 
  हैं। पुराने अहदनामें 
  के प्रमुख यहूदी 
  पैगंबरी की 
  पुस्तकों पर अबेनेज्रा 
  के भाष्य बड़े चाव 
  से पढ़े जाते हैं।</p>
</font>
<p><b><font    size="4">सं.गं.</font></b><b><sup><font padma_font_family_property="Times New Roman, Times, serif" face="Times New Roman, Times, serif" size="4">_ 
  </font></sup></b><font    size="4">जे. जैकस:जूइश 
  कांट्रीब्यूशन 
  टु सिविलिज़ेशन। 
  (वि.ना.पा.)</font></p>
<font  size="4"> 
<p><b></b></p>
</font> 
</body></html>