<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >थोरियम</b></font><font    size="4"> (</font><font padma_font_family_property="Times New Roman, Times, serif" face="Times New Roman, Times, serif" size="4">Thorium</font><font    size="4">) आवर्त सारणी के ऐक्टिनाइड श्रेणी (</font><font padma_font_family_property="Times New Roman, Times, serif" face="Times New Roman, Times, serif" size="4">actinide series</font><font    size="4">) का प्रथम तत्व है। पहले यह चतुर्थ अंतर्वर्ती समूह (</font><font padma_font_family_property="Times New Roman, Times, serif" face="Times New Roman, Times, serif" size="4">fourth transition group</font><font    size="4">) का अंतिम तत्व माना जाता था, परंतु अब यह ज्ञात है कि जिस प्रकार लैथेनम (</font><font padma_font_family_property="Times New Roman, Times, serif" face="Times New Roman, Times, serif" size="4">La</font><font    size="4">) तत्व के पश्चात् १४ तत्वों की लैथेनाइड शृंखला (</font><font padma_font_family_property="Times New Roman, Times, serif" face="Times New Roman, Times, serif" size="4">lanthanide series</font><font    size="4">) प्रांरभ होती है, उसी प्रकार ऐक्टिनियम (</font><font padma_font_family_property="Times New Roman, Times, serif" face="Times New Roman, Times, serif" size="4">Ac</font><font    size="4">)
 के पश्चात् १४ तत्वों की दूसरी शृंखला आरंभ होती है, जिसे एक्टिनाइड 
शृंखला कहते हैं। थोरियम के अयस्क में केवल एक समस्थानिक (द्रव्यमान 
संख्या २३२) पाया जाता है, जो इसका सबसे स्थिर समस्थानिक (अर्ध जीवन अवधि 
१.४ </font><font padma_font_family_property="Times New Roman, Times, serif" face="Times New Roman, Times, serif" size="4">X</font><font    size="4"> १०<sup  >१०</sup>
 वर्ष) है। परंतु यूरेनियम, रेडियम तथा ऐक्टिनियम अयस्कों में इसके कुछ 
समस्थानिक सदैव वर्तमान रहते हैं, जिनकी द्रव्यमान संख्याएँ २२७, २२८, २३०,
 २३१ तथा २३४ हैं। इनके अतिरिक्त २२४, २२५, २२६, २२९ एवं २३३ द्रव्यमान 
वाले समस्थानिक कृत्रिम उपायों द्वारा निर्मित हुए हैं। </font></p><p>
<font    size="4">थोरियम धातु की खोज १८२८ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> में बर्ज़ीलियस ने थोराइट अयस्क में की थी। यद्यपि इसके अनेक अयस्क ज्ञात हैं,  परंतु मोनेज़ाइट (</font><font padma_font_family_property="Times New Roman, Times, serif" face="Times New Roman, Times, serif" size="4">monazite</font><font    size="4">)
 इसका सबसे महत्वपूर्ण स्त्रोत हैं, जिसमें थोरियम तथा अन्य विरल मृदाओं के
 फॉस्फेट रहते हैं। संसार में मोनेज़ाइट का सबसे बड़ा भांडार भारत के केरल 
राज्य में हैं। बिहार प्रदेश में भी थोरियम अयस्क की उपस्थिति ज्ञात हुई 
है। इनके अतिरिक्त मोनेज़ाइट अमरीका, आस्ट्रलिया, ब्राज़िल और मलाया में भी 
प्राप्त है। </font></p><font  size="4">
<p  >मौनेज़ाइट को सांद्र 
सल्फ्यूरिक अम्ल की प्रक्रिया कर आंशिक क्षारीय विलयन मिलाने से थोरियम 
फॉस्फेट का अवक्षेप बनता है। इसको सल्फ्यूरिक या हाइड्रोक्लोरिक अम्ल में 
घुला कर फिर फॉस्फेट अवक्षिप्त करते हैं। इस क्रिया को दोहराने पर थोरियम 
का शुद्ध फॉस्फेट मिलता है। </p>
</font><p><font    size="4">थोरियम क्लोराइड को सोडियम के साथ निर्वात में गरम करने से थोरियम धातु मिलती है। थोरियम आयोडाइड (</font><font padma_font_family_property="Times New Roman, Times, serif" face="Times New Roman, Times, serif" size="4">Th I<sub padma_font_family_property="Times New Roman, Times, serif">4</sub></font><font    size="4">) के वाष्प को गरम टंग्स्टन तंतु (</font><font padma_font_family_property="Times New Roman, Times, serif" face="Times New Roman, Times, serif" size="4">filament</font><font    size="4">) पर प्रवाहित करने से, या थोरियम ऑक्साइड (</font><font padma_font_family_property="Times New Roman, Times, serif" face="Times New Roman, Times, serif" size="4">ThO<sub padma_font_family_property="Times New Roman, Times, serif">2</sub></font><font    size="4">) पर कैल्सियम की प्रक्रिया द्वारा भी, थोरियम धातु प्राप्त हो सकती है। </font></p><font  size="4">
<b><p  >गुण धर्म : </p>
</b><p  >थोरियम भूरे रंग की धातु है, </p>
</font><p><font    size="4">संकेत ्थ्राो, (</font><font padma_font_family_property="Times New Roman, Times, serif" face="Times New Roman, Times, serif" size="4">Th</font><font    size="4">), </font></p><font  size="4">
<p  >परमाणु संख्या	९०, </p>
<p  >परमाणु भार २३२.०४, </p>
</font><p><font    size="4">गलनांक १८५०</font><font padma_font_family_property="Symbol" face="Symbol" size="4">�</font><font    size="4"> से</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">,</font></p><p>
<font    size="4">घनत्व ११.७ ग्रा</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> घ</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> सेंमी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">, </font></p><font  size="4">
<p  >परमाणु ब्यास ३.६ ऐंग्स्ट्रॉम </p>
</font><p><font    size="4">विद्युत् प्रतिरोधकता १९ माइक्रोओम सेंमी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">। </font></p><p>
<font    size="4">थोरियम धातु वायु में गरम करने पर चिनगारी देकर जलती है। लगभग ४५०</font><font padma_font_family_property="Symbol" face="Symbol" size="4">� </font><font    size="4">सें</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> पर यह हैलोजन तत्वों के साथ क्रिया करती है। थोरियम सांद्र हाड्रोक्लोरिक अम्ल अथवा अम्लराज में विलेय है। </font></p><p>
<font    size="4">थोरियम चार संयोजकता वाले यौगिक बनाता है। थोरिया (</font><font padma_font_family_property="Times New Roman, Times, serif" face="Times New Roman, Times, serif" size="4">ThO<sub padma_font_family_property="Times New Roman, Times, serif">2</sub></font><font    size="4">), थोरियम क्लोराइड (</font><font padma_font_family_property="Times New Roman, Times, serif" face="Times New Roman, Times, serif" size="4">Th Cl<sub padma_font_family_property="Times New Roman, Times, serif">4</sub></font><font    size="4">), थोरियम सल्फेट </font><font padma_font_family_property="Times New Roman, Times, serif" face="Times New Roman, Times, serif" size="4">[Th (SO<sub padma_font_family_property="Times New Roman, Times, serif">4</sub>)<sub padma_font_family_property="Times New Roman, Times, serif">2</sub>]</font><font    size="4"> आदि इसके उपयोगी यौगिक हैं। </font></p>
<p> <font    size="4"><b  >उपयोग</b> 
  -- थोरियम ऑक्साइड 
  अथवा थोरिया 
  (</font><font padma_font_family_property="Times New Roman, Times, serif" face="Times New Roman, Times, serif" size="4">ThO<sub padma_font_family_property="Times New Roman, Times, serif">2</sub></font><font    size="4">) 
  का अत्यधिक उपयोग 
  उद्दीप्त (</font><font padma_font_family_property="Times New Roman, Times, serif" face="Times New Roman, Times, serif" size="4">incandescent</font><font    size="4">) 
  गैस मैटलों 
  में होता है। इसके 
  अतिरिक्त यह उत्प्रेरक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">catalyst</font><font    size="4">) 
  के रूप में भी प्रयुक्त 
  हुआ है। थोरियम 
  के कार्बनिक 
  यौगिक चर्म 
  रोगों की चिकित्सा 
  में काम आए हैं। थोरियम 
  में रेडियधर्मिता 
  का गुण है। इसकी 
  द्रव्यमान संख्या 
  २३२, वाला समस्थानिक 
  न्युट्रॉन आक्रमण 
  द्वारा यूरेनियम 
  २३३ (</font><font padma_font_family_property="Times New Roman, Times, serif" face="Times New Roman, Times, serif" size="4">U-233)</font><font    size="4"> 
  में परिणत हो 
  जाता है। यूरेनियम 
  २३३ का शिथिल न्यूट्रान 
  (</font><font padma_font_family_property="Times New Roman, Times, serif" face="Times New Roman, Times, serif" size="4">slow neutrons</font><font    size="4">) 
  आक्रमण द्वारा 
  खंडन संभव है 
  और यह परमाणु 
  ऊर्जा संबंधी 
  उपयोगों में काम 
  आ सकता है। इस 
  प्रकार थोरियम 
  भी एक ऊर्जाशील 
  पदार्थ है। भविष्य 
  में, विशेषकर 
  भारत में, परमाणु 
  ऊर्जा के लिये 
  इसका बहुत उपयोग 
  संभव है। </font><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4">रमेशचंद्र 
  कपूर</font><font padma_font_family_property="Times New Roman, Times, serif" face="Times New Roman, Times, serif" size="4">]</font> 
</p>
<font size="2"></font></body></html>