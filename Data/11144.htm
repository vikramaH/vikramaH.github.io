<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >इंद्रजाल </b> जादू 
  का खेल। कहा जाता 
  है, इसमें दर्शकों 
  को मंत्रमुग्ध करके 
  उनमें भ्रांति उत्पन्न 
  की जाती है। फिर 
  जो ऐंद्रजालिक 
  चाहता है वही 
  दर्शकों को दिखाई 
  देता है। अपनी 
  मंत्रमाया से 
  वह दर्शकों के 
  वास्ते दूसरा 
  ही संसार खड़ा 
  कर देता है। मदारी 
  भी बहुधा ऐसा 
  ही काम दिखाता 
  है, परंतु उसकी 
  क्रियाएँ हाथ की 
  सफाई पर निर्भर 
  रहती हैं और 
  उसका क्रियाक्षेत्र 
  परिमित तथा 
  संकुचित होता 
  है। इंद्रजाल के 
  दर्शक हजारों 
  होते हैं और 
  दृश्य का आकार 
  प्रकार बहुत बड़ा 
  होता है।</p>
<p  >वर्षा का वैभव 
  इंद्र का जाल मालूम 
  होता है। ऐंद्रजालिक 
  भी छोटे पैमाने 
  पर कुछ क्षण के 
  लिए ऐसे या इनसे 
  मिलते जुलते 
  दृश्य उत्पन्न कर देता 
  है। शायद इसीलिए 
  उसका खेल इंद्रजाल 
  कहलाता है।</p>
<p  >प्राचीन समय 
  में ऐसे खेल राजाओं 
  के सामने किए 
  जाते थे। ५०-६० वर्ष 
  पहले तक कुछ 
  लोग ऐसे खेल 
  करना जानते 
  थे, परंतु अब यह 
  विद्या नष्ट सी हो 
  चुकी है। कुछ 
  संस्कृत नाटकों 
  और गाथाओं 
  में इन खेलों का 
  रोचक वर्णन 
  मिलता है। जादूगर 
  दर्शकों के मन 
  और कल्पनाओं 
  को अपने अभीष्ट 
  दृश्य पर केंद्रीभूत 
  कर देता है। अपनी 
  चेष्टाओं और 
  माया से उनको 
  मुग्ध कर देता 
  है। जब उनकी मनोदशा 
  ओर कल्पना केंद्रित 
  हो जाती है तब 
  यह उपयुक्त ध्वनि 
  करता है। दर्शक 
  प्रतीक्षा करने 
  लगता है कि अमुक 
  दृश्य आनेवाला 
  है या अमुक घटना 
  घटनेवाली है। 
  इसी क्षण वह ध्वनिसंकेत 
  और चेष्टा के 
  योग से सूचना 
  देता है कि दृश्य 
  आ गया या घटना 
  घट रही है। कुछ 
  क्षण लोगों को 
  वैसा ही दीख 
  पड़ता है। तदनंतर 
  इंद्रजाल समाप्त 
  हो जाता है।</p>
</font>
<p><font   ><b  >सं.ग्रं</b>.</font><font padma_font_family_property="Symbol" face="Symbol" size="2">-</font><font   >इंद्रजाल; 
  रत्नावली।	(म.ला.श.)</font></p>
<font > 
<p><b></b></p>
</font> 
</body></html>