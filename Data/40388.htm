<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >चित्रशाला</b></font><font    size="4"> 
  वह विशेष भवन 
  जिसमें विभिन्न 
  कलाकृतियाँ 
  (चित्र तथा मूर्तियाँ 
  आदि) संरक्षित 
  तथा प्रदर्शित की 
  जाती हैं। प्राय: 
  कलासंग्रहालय 
  (अं. म्यूजियम) का 
  प्रयोग चित्रशाला 
  के लिये होता 
  रहा है किंतु 
  इसके लिये चित्र 
  संग्रहालय अथवा 
  चित्रशाला (आर्ट 
  म्यूजियम या आर्ट 
  गैलरी) अधिक 
  उपयुक्त शब्द है और 
  यही अधिक प्रचलित 
  है।</font></p>
<font  size="4"> 
<p  >चित्रशालाएँ दो 
  प्रकार की हो 
  सकती हैं<font padma_font_family_property="Symbol" face="Symbol">-</font> 
  सार्वजनिक और 
  व्यक्तिगत। चित्रशाला 
  प्राय: कलाकारों 
  की अपनी कृतियों 
  का प्रदर्शनकक्ष 
  होता है। आधुनिक 
  काल के पूर्व 
  राजमहलों में 
  भी चित्रशालाएँ 
  होती थीं। मंदिर 
  तथा गिरजाघरों 
  में भी धार्मिक 
  चित्र तथा मूर्तियाँ 
  प्रदर्शित की जाती 
  थीं। अजंता, ऐलोरा, 
  बाघ, सीग्रिया 
  इत्यादि तथा मिस्र, 
  चीन, लंका और 
  यूरोप में तमाम 
  धार्मिक भवन तथा 
  गिरजाघर धार्मिक 
  चित्रशालाएँ हैं। 
  प्राचीन काल में 
  प्रसिद्ध कलाकार 
  मंदिर, गिरजाघर, 
  धार्मिक भवन की 
  दीवारों तथा 
  छतों पर चित्र 
  बनाया करते 
  थे। भारत में अजंता 
  ऐसी ही एक अति प्राचीन 
  चित्रशाला है। 
  मध्ययुगीन भारतीय 
  मंदिरों की 
  दीवारों पर 
  पौराणिक या 
  धार्मिक चित्रावलियाँ 
  पाई जाती हैं। 
  उस समय के राजप्रासादों 
  के दीवारों 
  पर बने चित्र देखे 
  जा सकते हैं। आज 
  भी मंदिरों 
  की दीवारों 
  पर चित्रांकन 
  किया जाता है 
  और चित्र लगाए 
  जाते हैं। वर्तमाल 
  काल में धनी मानी 
  व्यक्तियों और 
  सुरुचिसंपन्न नागरिकों 
  द्वारा प्रसिद्ध कलाकारों 
  के चित्र संग्रहीत 
  किए जाते हैं।</p>
<p  >कला संग्रहालय 
  अधिकांशत: ऐसे 
  हैं जिनमें चित्रशालाएँ 
  भी होती हैं पर 
  ऐसे भी हैं जिनमें 
  चित्र नहीं भी हो 
  सकते। यह मात्र 
  ऐतिहासिक महत्व 
  की, दुर्लभ और 
  विलक्षण वस्तुओं 
  का पुरातत्व संग्रहालय 
  भी हो सकता 
  है। अब तो विज्ञान, 
  इतिहास, भूगोल, 
  यहाँ तक कि साहित्य 
  आदि विषयों 
  के भी संग्रहालय 
  बनने लगे हैं 
  जिनमें तत्संबंधी 
  विषयों को ऐतिहासिक 
  ज्ञानवर्धक, विचित्र, 
  विरल और उपयोगी 
  वस्तुओं का संग्रह 
  होता है। पहले 
  यूरोप तथा 
  अन्य पाश्चात्य देशों 
  के अधिकतर संग्रहालयों 
  में चित्रशालाएँ 
  भी होती थीं। 
  आज भी संसार 
  भर में अधिकतर 
  चित्रशालाओं 
  में सग्रहालयों 
  के भाग हैं। किंतु 
  स्वतंत्र चित्रशालाएँ 
  तथा चित्र कलावीथियाँ 
  (आर्ट गैलरीज) 
  भी निर्मित हो 
  गई हैं। कलासंग्रहालयों 
  में प्रदर्शित सामग्रियाँ 
  क्रोत या प्रदात्त 
  होती हैं। ये कलासंग्राहकों 
  तथा कला मर्मज्ञों 
  द्वारा प्राप्त होती 
  रही हैं। अध्ययन 
  एवं सुरक्षा के 
  निमित्त ऐसी वस्तुओं 
  के संग्रह तथा 
  प्रदर्शन की प्रवृत्ति 
  सार्वभौम है।</p>
</font>
<p><font    size="4">अंग्रेजी 
  का म्यूजियम शब्द, 
  जिसके हिंदी पर्याय 
  संग्रहालय, कलासंग्रहालय, 
  कलाकक्ष आदि हैं, 
  म्यूजेज से बना 
  है। म्यूज का अर्थ 
  होता है गोत 
  या कलाओं को 
  अधिष्ठात्री देवी। 
  ग्रीक भाषा में 
  'म्यूजिअन' उस स्मारक 
  को कहते थे जो 
  ग्रीक पुराणों 
  की म्यूजेज (देवियों) 
  को अर्पित होता 
  था। तीसरी शताब्दी 
  ईसा के पूर्व 
  सिंकदरिया और 
  मिस्र में तोलेमी 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Ptolemi</font><font    size="4">) 
  राजाओं के राजमहलों 
  के ए भाग को, जिसें 
  सिकंदर महान 
  के ग्रंथागार 
  की सामग्रियाँ 
  रखी जाती थीं, 
  'म्यूजियन' कहा 
  जाता था। उसे विद्याभवन 
  भी कहते थे१ यद्यपि 
  उस समय कला सामग्रियों 
  के संग्रह को म्यूजियम 
  नहीं कहते थे तथापि 
  उसका तात्पर्य संग्रहालय 
  होता था और 
  उसे ज्ञानार्जन 
  का साधन समझा 
  जाता था। उसी प्रकार 
  मध्यकालीन गिरजाघरों 
  के संग्रहालयों 
  को आध्यात्मिक 
  तथा कलात्मक प्रेरणा 
  का स्रोत समझा 
  जाता था। गिरजाघरों 
  की दीवारों, 
  खिड़कियों तथा 
  छतों पर भी धार्मिक 
  कथाओं का चित्रांकन 
  तथा अलंकरण 
  होता था और 
  उससे जनसाधारण 
  को शिक्षा मिलती 
  थी। वेनिस में 
  सेंट मार्क, हेल 
  का गिरजाघर, 
  जर्मनी तथा पेरिस 
  को, लूव्र में अपोलो 
  की वीथी (गैलरी) 
  उसी ढंग के कलासंग्रहालय 
  हैं।</font></p>
<font  size="4"> 
</font><p><font    size="4">१६ वीं शताब्दी में 
  इटली में 'म्यूजियन' 
  शब्द के स्थान पर 
  'म्यूजियों' का 
  प्रयोग हुआ। पुनर्जागरणकालीन 
  इटली के राजकुमारों 
  तथा शाही परिवार 
  के समृद्ध लोगों 
  में कलात्मक सामग्रियों 
  के संग्रह तथा 
  प्रदर्शन की भावना 
  उत्पन्न हुई और 
  उन्होंने उन्हें कलाकक्षों 
  में सजाना आरंभ 
  किया। इनमें फ्लोरेंस 
  का मदोसी राजघराना, 
  मांटुआ का गोंजागा 
  परिवार, फरेरा 
  राजघराना, 
  उर्बीनो का मोंटेफेल्ट्रो 
  तथा गूबियो 
  राजघराने 
  इस प्रकार के कलात्मक 
  संग्रहालय के 
  संरक्षण के लिये 
  प्रसिद्ध हैं और 
  यहीं से म्यूज़ियम 
  का महत्व आरंभ 
  हो जाता है। 
  बाद में विद्वानों 
  में भी चित्र तथा 
  कलात्मक सामग्रियों 
  के चयन, संकलन 
  और संग्रह का 
  चाव बढ़ा।</font></p>
<p><font    size="4">पुनर्जागरणकालीन 
  इतालवी 'म्यूज़िओ' 
  में अधिकतर आयु 
  की बनी कलात्मक 
  वस्तुएँ, जैस मेडल, 
  ताम्रपट्टिकाएँ, 
  महान, लोगों 
  के उत्कीर्ण व्यक्तिचित्र 
  अथवा वस्तुचित्र 
  ही होते थे१ इनमें 
  बड़े बड़े धार्मिक 
  कथाचित्रों के 
  रखने के लिये 
  पर्याप्त स्थान नहीं 
  होता था। इन्हें 
  लंबी लंबी दीर्घाओं 
  (गैलरीज़) में 
  रखना पड़ता था। 
  १६वीं शताब्दी तक 
  ऐसे चित्रों के 
  लिये विशेष रूप 
  से राजमहलों 
  में कलावीथियाँ 
  (आर्टगैलरीज) 
  बनवाने की प्रथा 
  चल पड़ी और तभी 
  से चित्रशाला 
  सा ''आर्टगैलरी'' 
  का रूप स्पष्ट होने 
  लगा। सेबास्चिआनो 
  सेर्लिओ पहला 
  व्यक्ति था जिसने 
  १६वीं शताब्दी में 
  ऐसी विशेष दीर्घाओं 
  के महत्व पर जोर 
  दिया। सन् १५८१ में 
  बर्नाडो बोंटालेंटी 
  ने ऐसी ही एक सुनियोजित 
  वीथी फ्लोरेंस 
  में यूफिजो राजमहल 
  की ऊपरी मंजिल 
  में बनवाई थी 
  जो आज भी विख्यात 
  है। बाद में योरोप 
  के अन्य तमाम राजघरानों 
  में इस प्रकार को 
  चित्रशाला बनवाने 
  की प्रथा सी चल 
  गई।</font></p>
<p><font    size="4">फ्रांस की क्रांति 
  के पश्चात् कलासंग्रहालय 
  (म्यूज़ियम) या चित्रवीथी 
  (आर्ट गैलरी) 
  केवल राजघरानों 
  का शौक न होकर 
  जनसाधारण की 
  शिक्षा तथा मनोरंजन 
  का साधन बनी 
  और इसकी व्यवस्था 
  तथा संरक्षण का 
  कार्य एक निश्चित 
  योजना के आधार 
  पर होने लगा। 
  बाद में संग्रहीत 
  कलात्मक वस्तुओं 
  तथा चित्रों के 
  वर्गीकरण पर 
  ध्यान गया और 
  उनको रचनाकाल 
  के क्रम से अलग अलग 
  कोटि में रखकर 
  अलग अलग कक्ष में 
  सजाया जाने 
  लगा। इस प्रकार 
  चित्रशालाएँ पुरानी 
  पंरपराओं, 
  सामाजिक जीवन, 
  रीति रिवाज, 
  संस्कृति तथा 
  सभ्यता के अध्ययन 
  का केंद्र बन गई।</font></p>
<p><font    size="4">फ्रांसीसी राज्यक्रांति 
  के पश्चात् राजभवनों 
  की कलात्मक सामग्रियाँ 
  विभिन्न लोगों 
  में बँट गई। तब 
  तक लंदन में कलात्मक 
  वस्तुओं के संग्रह 
  की प्रथा जोरों 
  से चल पड़ी थी। फलत: 
  फ्रांस से अनेक 
  बहूमूल्य तथा 
  उत्कृष्ट कलाकृतियां 
  लंदन तथा योरोप 
  के बाजारों 
  में बिकने लगी 
  थीं। इसे रोकने 
  के लिये फ्रांस 
  सरकार ने राजकीय 
  संग्रहालय तथा 
  चित्रशाला की 
  योजना बनाई 
  ताकि देश की 
  अनुपम कलाकृतियों 
  को राष्ट्रीय 
  निधि के रूप में 
  सुरक्षित रखा 
  जा सके। इस दृष्टि 
  से एलिकजांदे 
  लेनोआ के नेतृत्व 
  में वहाँ एक आयोग 
  गठित हुआ और 
  'म्यूजे नेशनल 
  द मानुमेंट्स 
  फ्रांसेज' नामक 
  प्रथम राष्ट्रीय 
  संग्रहालय की 
  स्थापना हुई। तत्पश्चात् 
  संसार के अन्य प्रगतिशील 
  देशों में भी राष्ट्रीय 
  संग्रहालय तथा 
  चित्रशालाएँ स्थापित 
  होने लगीं।</font></p>
<p><font    size="4">आरंभ में कला 
  संग्रहालय के 
  लिये प्राचीन 
  काल के प्रसिद्ध 
  कलात्मक राजमहल 
  चुने जाते थे। 
  इसप्रकार के संग्रहालयों 
  में लूव्र, लक्जेमबर्ग, 
  स्कुनि तथा कार्नावेलेट 
  (पेरिस), बेलवीडियर 
  (वियना) इत्यादि 
  प्रसिद्ध हैं। दिल्ली 
  में जयपुर हाउस 
  तथा बड़ौदा, हैदराबाद 
  इत्यादि कई भारतीय 
  नगरों में इस 
  तरह के संग्रहालय 
  हैं। अमरीका में 
  इसाबेला, स्टुअर्ट 
  गार्डेनर संग्रहालय 
  (बोस्टन <font padma_font_family_property="Symbol" face="Symbol">-</font> 
  मास) प्रसिद्ध हैं। 
  रूस और चीन में 
  भी तमाम पुराने 
  राजमहलों को 
  संग्रहालयों में 
  परिवर्तित कर 
  दिया गया है। 
  १९वीं शताब्दी में 
  अधिकतर दुमंजिले 
  संग्रहालय बनाए 
  गए और भवन आवश्यकतानुसार 
  कायदे से सुंदर 
  ढंग से बनाए जाने 
  लगे। आधुनिक 
  काल में तो बड़े 
  ही विचित्र ढंग 
  की प्रभावशाली 
  चित्रशालाएँ बनाई 
  गई। न्यूयार्क 
  में अरूपवादी चित्रकला 
  का संग्रहालय 
  (१९४५) बना जो अपने 
  ढंग का अद्भुत 
  है। कला संग्रहालय 
  के निर्माण में 
  हमेशा इसपर 
  ध्यान दिया जाता 
  है कि भवन ऐसे 
  ढंग से बनाया 
  जाय कि दर्शक 
  क्रमश: एक ओर से 
  देखता हुआ दूसरी 
  ओर निकल जाय 
  और कुछ अनदेखा 
  न रह जाय। इसीलिये 
  शुरु में गोलाकार 
  कलासंग्रहालय 
  बनाने का भी 
  प्रचलन हुआ। पेरिस 
  में पाल नेलसन 
  ने ऐसे ही संग्रहालय 
  भवन की डिजाइनें 
  बनाईं। संग्रहालय 
  में गोलाकार 
  पर्यटन की व्यवस्था 
  आज भी अच्छी समझी 
  जाती है। इस प्रकार 
  के प्रसिद्ध कलासंग्रहालय 
  बर्लिन, म्यूनिख, 
  बृटिश म्यूजियम, 
  नेशनल गैलरी 
  ऑव लंदन, ड्रेस्डेन 
  म्यूजियम, वियना 
  तथा मार्सेई के 
  म्यूजियम दर्शनीय 
  हैं। अब तो सभी 
  देशों में इस प्रकार 
  के अनेक संग्रहालय 
  बन गए हैं।</font></p>
<p><font    size="4">राष्ट्रीय चित्रशालाएँ 
  <font padma_font_family_property="Symbol" face="Symbol">-</font> राष्ट्रीय 
  चित्रशाला स्थापित 
  करने करने 
  का सर्वप्रथम प्रयास 
  फ्रांसीसी क्रांति 
  के पश्चात् आरंभ 
  हुआ। फ्रांस में 
  नेपोलियन ने 
  सर्वप्रथम एक पुराने 
  राजमहल लूव्र 
  में राष्ट्रीय चित्रशाला 
  स्थापित करवाई 
  जिसे बाद में 
  'म्यूजे नेपोलियन' 
  भी कहा गया१ नेपोलियन 
  ने अपने योरोपीय 
  हमलों में जो 
  कुछ कलात्मक सामग्री 
  उपलब्ध की थी वह 
  इस संग्रहालय 
  में रखी गई। इस 
  प्रकार पहली बार 
  साधारण जनता 
  को एक ही भवन 
  में संसार भर 
  की उत्कृष्ट कलात्मक 
  सामग्री देखने 
  को मिली१ नेपोलियन 
  ने विभिन्न देशों 
  की सर्वोत्कृष्ट 
  कलात्मक सामग्रियाँ 
  उपलब्ध की थीं१ यह 
  बात उन देशों 
  को बहुत ही खटकती 
  थी१ इसीलिये बाद 
  में सभी देशों 
  ने यह यत्न किया 
  कि उनकी लूटी 
  हुई कलात्मक वस्तुएँ 
  लौटा दी जाय। 
  इसी प्रयास से उन्हें 
  अपने यहाँ भी 
  राष्ट्रीय कलासंग्रहालय 
  स्थापित करने 
  की प्रेरणा मिली।</font></p>
<p><font    size="4">चित्रशाला का 
  वर्गीकरण <font padma_font_family_property="Symbol" face="Symbol">-</font> 
  पहले के संग्रहालयों 
  में सांमतों और 
  राजाओं की व्यक्तिगत 
  रुचि की सामग्रियाँ 
  ही होती थीं१ 
  किंतु जब राष्ट्रीयं 
  संग्रहालय बनने 
  लगे तब लोगों 
  का ध्यान इस ओर 
  भी गया कि सारी 
  कलात्मक सामग्री 
  को ऐतिहासिक, 
  सांस्कृतिक तथा 
  सामाजिक दृष्टि 
  से इस प्रकर वर्गीकृत 
  किया जाय कि 
  उनके सहज विकासक्रम 
  का पता चल सके। 
  वियना में कलात्मक 
  सामग्रियों के 
  निर्देशक क्रिश्चियन 
  वान मिचेल ने 
  राष्ट्रीय संग्रहालय 
  को सर्वप्रथम 
  इसी ढंग पर सजाया 
  और यह परिपाटी 
  चल पड़ी। फलत: लंदन 
  (१८२४), बर्लिन (१८३०) म्यूनिख 
  (१८३६) तथा अन्य कई नगरों 
  में इस प्रकार के 
  राष्ट्रीय संग्रहालय 
  बने। १९वीं शताब्दी 
  में धीरे धीरे 
  योजनाबद्ध संग्रहालय 
  का विकास होता 
  गया। इंग्लैंड में 
  विक्टोरिया 
  तथा अलबर्ट संग्रहालय 
  बड़े ही सुनियोजित 
  ढंग से हर प्रकार 
  की कला को उनके 
  विकासक्रम से 
  सजाया ताकि 
  उनका वैज्ञानिक 
  ढंग से अध्ययन किया 
  जा सके। प्रागैतिहासिक 
  काल से लेकर 
  पूर्व और पश्चिम 
  की आधुनिकतम 
  तमाम कलात्मक 
  सामग्रियों का 
  क्रम से संयोजित 
  किया गया। यहाँ 
  तक कि आदिवासियों 
  की कला तथा लोककला 
  को भी उनके विकासक्रम 
  से प्रदर्शित किया 
  जाने लगा।</font></p>
<p><font    size="4">इस प्रकार संग्रहालय 
  का अपना एक विज्ञान 
  बन गया और 
  उसमें निरंतर 
  प्रगति होती गई। 
  संग्रहालय के 
  लिये विशेषज्ञ 
  तैयार होने 
  लगे जिन्हें 'क्यूरेटर' 
  कहा जाता है। 
  विशेषज्ञों ने 
  संग्रहालय को 
  और भी निखारने 
  के लिये शुरू में 
  उन्हें चार विभागें 
  में विभक्त किया 
  : (१) कला, (२) इतिहास, 
  (३) उद्योग और विज्ञान 
  तथा (४) प्राकृतिक 
  इतिहास (मेमालोजी, 
  नृतत्वविज्ञान)। 
  कला से संबंधितसंग्रहालय 
  के अंतर्गत ही 
  चित्रशाला या 
  आर्ट गैलरी आती 
  है।</font></p>
<p><font    size="4">बीसवीं सदी की 
  चित्रशालाएँ <font padma_font_family_property="Symbol" face="Symbol">-</font> 
  २० वीं शताब्दी में 
  संग्रहालयों के 
  भवन और भी 
  वैज्ञानिक बनने 
  लगे हैं। चित्रशालाएँ 
  कालात्मक सामग्री 
  के अनुरूप निर्मित 
  की जाने लगी 
  हैं ताकि देखने 
  और समझने में 
  सुविधा हो। विभिन्न 
  काल की कलाकृतियों, 
  संबंधित काल 
  के भवनों की 
  तरह की चित्रशालाएँ 
  बनवाकर सजाई 
  जाती हैं। यहाँ 
  तक कि चित्रों 
  के प्रमाण के अनुरूप 
  उनके लिये भवन 
  बनाए जाते हैं 
  और उन्हें देखने 
  के लिये कम या 
  अधिक प्रकाश की 
  व्यवस्था की जाती 
  है। प्रकाश की व्यवस्था 
  संग्रहालयों के 
  लिये महत्वपूर्ण 
  आवश्यकता है। अब 
  तो संग्रहालय 
  के साथ साथ व्याख्यानकक्ष, 
  पुस्तकालय, परिवर्तनीय 
  प्रदर्शनीकक्ष, अध्ययनकक्ष, 
  अध्यापनकक्ष, उधार 
  दी जानेवाली 
  सामग्रियों का 
  भवन, उधार मँगाई 
  गई कलाकृतियों 
  का भवन, आधुनिक 
  चित्रकला कक्ष इत्यादि 
  तमाम चीजें जुड़ती 
  जा रही हैं। धीरे 
  धीरे संग्रहालय 
  इतना बड़ा होता 
  जा रहा है कि 
  दर्शक का मन ऊबने 
  लगा है। इसीलिये 
  अब इसपर विशेष 
  ध्यान दिया जाता 
  है कि कलासंग्रहालय 
  का वातावरण 
  अधिक अधिक रुचिकर 
  बनाया जाय। विभिन्न 
  कक्षों की विभिन्न 
  बनावट रखी 
  जाती है, उनमें 
  विभिन्न रंग की 
  पुताई होती 
  है, उनका आकार 
  भिन्न भिन्न होता 
  है, बाग बगीचे, 
  प्रदर्शनमंजूषा 
  (शो केसेज) तथा 
  अन्य रुचिकर सामग्रियों 
  से उन्हें आकर्षक 
  बनाया जाता 
  है। सामग्रियों 
  की पुस्तकाकार 
  सूची दर्शकों 
  को दी जाती 
  है ताकि वे उनसे 
  परिचित हो 
  सकें।</font></p>
<p><font    size="4"><b  >फ्रांस<font padma_font_family_property="Symbol" face="Symbol">-</font> </b>फ्रांस 
  की अधिकतर अच्छी 
  चित्रशालाएँ पेरिस 
  में हैं। पेरिस 
  में लूव्र संसार 
  की उत्कृष्टतम चित्रशाला 
  मानी जाती है। 
  समय समय पर 
  उसे व्यक्तिगत संग्रहकर्ताओं 
  से मूल्यवान् 
  कलासामग्रियाँ 
  प्राप्त होती रही 
  है और इस प्रकार 
  यह अत्यंत समृद्ध 
  चित्रशाला बन 
  गई है। सन् १९०० में 
  वर्ल्ड फेयर (विश्व 
  मेला) के सिलसिले 
  में जो राजमहल 
  तथा इमारतें 
  उपलब्ध हुई थीं उन्हीं 
  में अधिकतर कलासामग्रियाँ 
  रखी गई। बाद 
  में सभी जगह की 
  अत्यंत महत्वपूर्ण 
  सामग्रियाँ लूव्र 
  में रखी जाने 
  लगीं। नई चित्रशालाओं 
  के लिये भी उपयुक्त 
  भवन बनवाए गए, 
  जैसे पैलेस दु 
  शैलोट। आधुनिक 
  चित्रकला के लिये 
  अलग से 'म्यूजेडर्न 
  नेशनल डि आर्ट' 
  बनाया गया। द्वितीय 
  महायुद्ध के बाद 
  दीजों, ली हावरे, 
  लिओन, नीस, राइम 
  इत्यादि में भी नए 
  संग्रहालय बने 
  और आधुनिक 
  विधि से उन्हें संयोजित 
  किया गया। फ्रेंच 
  चित्रशालाएँ अफ्रीका, 
  अलजीरिया तथा 
  ट्यूनिस में बनाई 
  गई।</font></p>
<p><font    size="4">फ्रांस की महत्वपूर्ण 
  चित्रशालाएँ पेरिस 
  में म्यूजे गिमेट, 
  म्यूजे दु लूव्र, 
  म्यूजे नेशनल 
  दे आर्ट माडर्न 
  तथा दीजों, लिले, 
  लिओं, रुआँ, स्ट्रासबर्ग 
  और टूर्स में 
  म्यूजे देज़ बूज़ 
  आर्टूंस; वार्सेई 
  में म्यूज़े नेशलन 
  द हिस्ट्री दे फ्रांस 
  हैं।</font></p>
<p><font    size="4">अमरीका (संयुक्त 
  राज्य)<font padma_font_family_property="Symbol" face="Symbol">-</font> बेंजामिन 
  सिलीमैन (जूनियर) 
  के प्रयास से अमरीका 
  में चित्रशालाओं 
  का प्रादुर्भाव 
  हुआ। इससे पहले 
  भी कई व्यक्तिगत 
  संग्रहकर्ताओं, 
  जैसे हेनरी 
  ऐबट टामस जेब्रिआं 
  इत्यादि द्वारा 
  संग्रहीत चित्र 
  न्यूयॉर्क के 
  संग्रहालय को 
  प्राप्त हो चुके 
  थे। बाद में विलियम 
  ब्लाजेट, जे. जे. 
  जार्विस; हेनरी 
  टकरमैन तथा 
  चार्ल्स जी. पर्किस 
  के प्रयास से चित्रशालाएँ 
  बनाने का काम 
  आगे बढ़ा। १८७० में न्यूयार्क, 
  बोस्टन (मास) में 
  चित्रशालाएँ बनीं। 
  इसके पश्चात् अमरीक 
  में विशेष ढंग 
  की चित्रशालाओं 
  का निर्माण हुआ 
  जैसे ह्विटनी 
  में अमरीकी कला 
  तथा आधुनिक 
  कला के संग्रहालय, 
  गुगेनहीम में 
  अरूपवादी कला 
  का संग्रह इत्यादि। 
  मेट्रोपोलिटन 
  संग्रहालय में 
  सभी काल के चित्र 
  हैं। बोस्टन में 
  मध्यकाल तथा सुदूरपूर्व 
  के चित्र, शिकागो 
  में आभासवादी 
  (इंप्रेशनिस्ट) ढंग 
  के चित्र, क्लीवलैंड 
  में धार्मिक चित्र, 
  फिलाडेलफिया 
  में डच चित्र इत्यादि 
  का अलग अलग विशेष 
  संग्रह प्रस्तुत किया 
  गया।</font></p>
<p><font    size="4">अमरीका की सबसे 
  महत्वपूर्ण चित्रशालाएँ 
  बाल्टीमोर, बोस्टन, 
  शिकागो, सिनसिनाटी, 
  क्लीवलैंड, डेट्रॉएड, 
  कैंजस सिटी, लॉस 
  ऐंजेल्स, मिनेपोलिस, 
  न्यूयार्क, फिलाडेलफिया, 
  सान फ्रांसिस्को, 
  सेंट लुई, टोलेडो, 
  वाशिंगटन तथा 
  वोसेंस्टर में 
  है। वैसे अब अमरीका 
  के अन्य छोटे नगरों 
  में भी अच्छे कलासंग्रहालय 
  बन गए हैं और 
  अनेक महत्वपूर्ण 
  व्यक्तिगत संग्रहालय 
  भी हैं। इस समय 
  चित्रशालाओं 
  की दृष्टि से अमरीका 
  सबसे अधिक समृद्ध 
  है।</font></p>
<p><font    size="4"><b  >ग्रेट ब्रिटेन<font padma_font_family_property="Symbol" face="Symbol">-</font> 
  </b> ग्रेट ब्रिटेन में 
  १८०३ से कलासंग्रहालयों 
  को विशेष रूप 
  से सुगठित किया 
  गया। इनमें नेशनल 
  गैलरी, विक्टोरिया 
  ऐंड एलबर्ट म्यूजियम 
  तथा टेट गेलरी 
  प्रमुख हैं। वैसे 
  १८७५ में ही जान रस्किन 
  ने शेफील्ड म्यूजियम 
  को आधुनिक ढंग 
  से सुगठित करने 
  का प्रयास किया 
  था। प्रथम महायुद्ध 
  के पश्चात् केंब्रिज 
  में फिट्ज विलियम 
  म्यूजियम तथा 
  कार्डिफ में नेशनल 
  म्यूजियम ऑव 
  वेल्स तथा ग्लास्गो, 
  बरमिंघम, लीड्स, 
  लिवरपूल और 
  मैनचेस्टर की 
  चित्रशालाओं 
  को भी १९५० तक अच्छी 
  तरह सुसज्जित 
  कर दिया गया। 
  बृटिश कामनवेल्थ 
  के अंतर्गत कनाडा 
  में ओटावा की 
  चित्रशाला, आस्ट्रेलिया 
  में मेलबोर्न 
  का नेशनल गैलरी 
  ऑव विक्टोरिया, 
  यूरोपीय चित्रकला 
  के लिये दर्शनीय 
  हैं। अफ्रीका में केप 
  टाउन तथा जोहांसबर्ग 
  की चित्रशालाएँ, 
  भारत में प्रिंस 
  ऑव वेल्स म्यूजियम, 
  बंबई, द नेशनल 
  म्यूजियम ऑव 
  इंडिया, नई दिल्ली, 
  तथा बड़ौदा म्यूज़ियम 
  बड़े ही महत्वूर्ण 
  है।</font></p>
<p><font    size="4">जापान में टोकियो 
  तथा क्योटो की 
  चित्रशालाएँ, तुर्की 
  में इस्तंबूल तथा 
  अंकरा की चित्रशालाएँ 
  और मिस्र में काहिरा 
  की चित्रशाला 
  महत्वपूर्ण हैं।</font></p>
<p><font    size="4">ब्रिटेन के अन्य महत्वपूर्ण 
  कलासंग्रहालय 
  तथा चित्रशालाएँ 
  हैं बर्नाडे कैसल 
  का बोज़ म्यूज़ियम, 
  बमिंघम का सिटी 
  म्यूज़ियम, केंब्रिज 
  का फिट्ज विलियम 
  म्यूज़ियम, ऊलविच 
  गैलरी, एडिनबरा 
  की नेशनल गैलरी 
  ऑव स्काटलैंड, गैलस्गो 
  को आर्ट गैलरी, 
  लिवरपूल वाकर 
  आर्ट गैलरी, 
  लंदन में ब्रिटिश 
  म्यूजियम की नेशनल 
  गैलरी, नेशनल 
  पोर्ट्रेट गेलरी, 
  टेट गैलरी, आक्स्फोर्ड 
  का ऐशमोलीन 
  म्यूज़ियम इत्यादि।</font></p>
<p><font    size="4"><b  >जर्मनी</b> <font padma_font_family_property="Symbol" face="Symbol">-</font> 
  २०वीं सदी के पूर्व 
  तक यूरोप में 
  अधिकतर चित्रशालाएँ 
  पुरानी परिपाटी 
  पर, एक ही ढंग 
  से स्थापित होती 
  रहीं। जर्मनी में 
  भी अधिकतर चित्रशालाओं 
  की यही स्थिति 
  थी। लेकिन २०वीं 
  शताब्दी के आरंभ 
  में विलहेम वान 
  बोडे के नेतृत्व 
  में बर्लिन की चित्रशालाओं 
  में बहुत अधिक 
  परिवर्तन हुआ। 
  उन्हें अधिक से अधिक 
  व्यापक बनाया 
  जाने लगा। उनमें 
  योरोप, अमेरिका 
  तथा पूर्वी देशों 
  की कला को भी 
  समुचित स्थान 
  दिया गया। बोडे 
  के प्रयास से चित्रशालाएँ 
  वैज्ञानिक ढंग 
  से सजाई जाने 
  लगीं। उसके प्रदर्शन 
  करने के ढंग 
  को अंतर्राष्ट्रीय 
  मान्यता प्राप्त हुई। 
  दूसरे महायुद्ध 
  के बाद बर्लिन 
  की चित्रशालाओं 
  की सामग्री पूर्व 
  और पश्चिम, दो 
  भागों में बँट 
  गई और उनकी 
  विशेषता नष्ट 
  हो गई। फिर 
  भी जर्मनी के 
  कुछ महत्वपूर्ण 
  नग जैसे म्यूनिख, 
  फ्रैंकफर्ट, हैमबर्ग, 
  कैसेल, स्टटगार्ट 
  तथा न्यूरेमबर्ग 
  की चित्रशालाएँ 
  बड़ी ही महत्वपूर्ण 
  हैं। आधुनिक चित्रकला 
  की दृष्टि से ईसन 
  का फोकवांग 
  संग्रहालय बहुत 
  ही महत्वपूर्ण 
  है। वैसे नाजी 
  जर्मन में इस प्रकार 
  के संग्रहालय 
  अवांछनीय घोषित 
  कर दिए गए थे और 
  उसकी सामग्रियाँ 
  बुरी तरह नष्ट 
  भ्रष्ट कर दी गई 
  थीं, फिर भी कोलोन, 
  न्यूरेमर्ब तथा 
  स्टटगार्ट में उन्हें 
  फिर किसी प्रकार 
  स्थापित किया 
  जा सका। पूर्वी 
  जर्मनी में राष्ट्रीय 
  संग्रहालय तथा 
  चेमनीज़, हेल 
  और लाइपजिग 
  की चित्रशालाएँ 
  महत्वपूर्ण हैं।</font></p>
<p><font    size="4">पूर्वी जर्मनी 
  (बर्लिन) में इहेमलोज़ 
  स्टाटलीश संग्रहालय 
  (१८३०) प्राचीन, पूर्वी 
  तथा मिस्री कला 
  के अतिरिक्त सभी 
  प्रकार की कला 
  शैलियां के चित्रों 
  तथा मूर्तियों 
  से सुसज्जित है। 
  जर्मन चित्रकला 
  के लिये ड्रेस्डेन 
  की स्टाटलीश जेमाल्दे 
  गैलरी महत्वपूर्ण 
  है। लाइपजिंग की 
  चित्रशाला, म्यूजियम 
  डेर बिलडेनडेन 
  कूँस्ते (१८३७) में सभी 
  काल के चित्र हैं। 
  वैसे ही वीमर 
  का स्टाटलीश कुंस्टसामलंग 
  संग्रहालय भी 
  अपनी विविधता 
  के लिये दर्शनीय 
  है।</font></p>
<p><font    size="4">सोवियत रूस 
  <font padma_font_family_property="Symbol" face="Symbol">-</font> लेनिनग्राड 
  में हर्मिटेज स्टेट 
  म्यूजियम प्रसिद्ध 
  प्राचीन चित्रकारों 
  की कला, लेनिनग्राड़ 
  में रशन स्टेट म्यूजियम 
  में रूसी चित्रकला, 
  मास्को में लोककला, 
  स्टेट म्यूजियम 
  ऑव माडर्न वेस्टनं 
  आर्ट योरोपीय 
  चित्रकला और 
  ट्रेटयाकोव 
  गैलरी रूसी चित्रकला 
  के लिये प्रसिद्ध 
  है।</font></p>
<p><font    size="4">इसी प्रकार प्राग 
  में नेशनल म्यूजियम 
  (चेकोस्लोवाकिया), 
  सोफिया में नेशनल 
  म्यूज़ियम (बलगारिया), 
  कोपेनहेगेन 
  में नेशनल म्यूजीट, 
  नाई कार्ल्स वर्ग 
  ग्लिप टो थेक, 
  रोजेनबर्ग 
  स्लीट, तथा स्टेटेंस 
  म्यूजियम (डेनमार्क), 
  क्विटो में अर्चीवो 
  नेशनल म्यूज़ियम 
  (इक्वेडोर), बुडापेस्ट 
  में म्यूज़ियम ऑव 
  फाइन आर्ट्स (हंगरी); 
  मेक्सिको सिटी 
  में म्युजिओ नेशनल 
  दे आर्टेज तथा 
  नेशनल गैलरी 
  (मेक्सिको), ओसलो 
  में नेशनल गैलरी 
  (नार्वे), क्रैकाओ 
  तथ वारसा में 
  नेशनल म्यूज़ियम 
  (पोलैंड), स्टाकहोम 
  में नेशनल म्यूज़ियम 
  (स्विडेन), कराकस 
  में म्यूजिओ डि 
  आर्टे कलोनियल 
  तथा म्यूज़िओ 
  नेशनल (वेनेजुला), 
  बेलग्रेड में म्यूज़ियम 
  ऑव आर्ट, ल्जूब्लजाना 
  में नेशनल पिक्चर 
  गैलरी (यूगोस्लाविया) 
  प्रसिद्ध चित्रशालाएँ 
  हैं।</font></p>
<p><font    size="4">इटली के प्रत्येक 
  नगर में चित्रशालाएँ 
  हैं जिनमें फ्लोरेंस, 
  मिलान, नेपुल्स, 
  रोम, ट्यूरिन 
  तथा वेनिस की 
  चित्रशालाएँ अति 
  प्रसिद्ध हैं। वहाँ 
  के सैकड़ों गिर्जाघर 
  भी चित्रशालाओं 
  में परिवर्तित 
  किए जा चुके हैं। 
  नीदरलैंड में 
  ऐम्सटर्डम, आर्नेहम, 
  हेग, हार्लेम, रोटडंम, 
  यूट्रेक्ट; बेल्जियम 
  में ऐंटवर्प, ब्रूजेज़, 
  ब्रूसेल्स, घेंट लीज; 
  स्विटजरलैंड में 
  बासले, बर्न, जेनेवा, 
  लुसाले, तथा 
  ज्यूरिख; स्पेन में 
  मैड्रिड का म्यूजिओ 
  डेल प्राडो, बार्सीलोना 
  तथा विश की, पुर्तगाल 
  में नेशनल म्यूज़ियम, 
  लिस्बन तथा नेशनल 
  कोश म्यूज़ियम 
  की; आस्ट्रिया में 
  वियना का आर्ट 
  म्यूज़ियम, बेलवीडियर 
  म्यूज़ियम तथा 
  ग्राज, इंसब्रक, क्लैगेन 
  फर्ट, लिंज और 
  सालबर्ग की, स्कैंडीनेविया 
  में कोपेनहेगेन, 
  स्टाकहोम, ओस्लो, 
  गोटेबोर, 
  लुंड तथा मैलमों 
  की; फिनलैंड में 
  नेशलन म्यूज़ियम 
  हेलसिंकी की; कनाडा 
  में ओटावा, टोरांटो 
  की; आस्ट्रेलिया 
  में द नेशनल गैलरी 
  ऑव मेलबोर्न 
  तथा सिडनी की; 
  दक्षिणी अफ्रीका 
  में केप टाउन तथा 
  जोहांसबर्ग 
  की; जापान में 
  टोकियो तथा 
  क्योतो की; तुर्क 
  में अकारा तथा 
  इस्तंबूल की; मिस्र 
  में काहिरा की, 
  ईराक में बगदाद 
  स्थित ईरा म्यूज़ियम; 
  इसरायल जेरूसलम 
  में ब्रेज़ाबेल म्यूज़ियम 
  तथा तेलअबीव 
  में तेलअबीब म्यूज़ियम, 
  पाकिस्तान में 
  कराची के नेशनल 
  म्यूज़ियम तथा 
  लाहौर के सेंट्रल 
  म्यूज़ियम की प्रसिद्ध 
  चित्रशालाएँ हैं।</font></p>
<p><font    size="4"><b  >भारत की चित्रशालाएँ</b> 
  <font padma_font_family_property="Symbol" face="Symbol">-</font> भारतीय 
  पुराणों में 
  प्राय: चित्रशाला 
  तथा विश्वकर्मामंदिर 
  का वर्णन मिलता 
  है। ये संभवत: 
  मनोविनोद 
  तथा शिक्षा के 
  केंद्र थे। पुराणों 
  में चित्रकला में 
  अभिरुचि के साथ 
  चित्रसंग्रह और 
  चित्रशाला के 
  अनेक संकेत मिलते 
  हैं। इससे लगता 
  है कि भारत में 
  अति प्राचीन काल 
  से ही चित्रशालाएँ 
  थीं। वैसे भी इस 
  देश में मंदिरों 
  में चित्रकला तथा 
  मूर्तिकला को 
  आदिकाल से प्रमुखता 
  मिलती आई है 
  जो आज भी वर्तमान 
  है। अजंता का कलामंडप 
  इसका अद्भुत प्रमाण 
  है। यह करीब 
  दो हजार वर्ष 
  पुरानी, संसार 
  की अप्रतिम चित्रशाला 
  है। प्राचीन कल 
  के सभी मंदिर 
  मूर्तिकला से 
  परिपूर्ण हैं 
  और कहीं कहीं 
  अब भी उनमें चित्रकला 
  वर्तमान है। मध्यकालीन 
  मंदिरों में 
  तो चित्रकला 
  तथा मूर्तिकला 
  के उत्कृष्ट उदाहरण 
  मिलते हैं। इस काल 
  में राजा महाराजा, 
  बादशाहों, नवाबों 
  के महलों में भी 
  चित्रशालाएँ बनने 
  लग गई थीं। आधुनिक 
  अर्थों में भारत 
  में सर्वप्रथम संग्रहालय 
  तथा चित्रशाला 
  एशियाटिक सोसाइटी 
  ऑव बंगाल के 
  प्रयास से १८१४ में स्थापित 
  हुई जिसे हम 
  आज भारतीय 
  संग्रहालय, कलकत्ता 
  (इंडियन म्यूज़ियम, 
  कलकत्ता) के नाम 
  से जानते हैं और 
  यह एशिया के सबसे 
  समृद्ध संग्रहालयों 
  में गिना जाता 
  है।</font></p>
<p><font    size="4">मंदिरों की 
  चित्रशालाएँ अधिकतर 
  दक्षिणा भारत 
  में हैं। इस प्रकर 
  की चित्रशालाओं 
  में तंजोर में 
  राजराज संग्रहालय 
  प्रसिद्ध है। अब उसे 
  पुनर्गठित किया 
  जाता गया है। 
  सरस्वती महल 
  में चित्रशाला 
  स्थापित है। सीतारंगम 
  मंदिर, मीनाक्षीसुंदरेश्वरी 
  का मंदिर तथा 
  मदुराई का 
  मंदिर भी उल्लेखनीय 
  है। सीतारंगम 
  मंदिर में मूर्तिकला 
  के अद्भुत नमूने 
  हैं मीनाक्षी में 
  हाथीदाँत की 
  कला अद्भुत है। 
  वेंकटेश्वर विश्वविद्यालय, 
  तिरुपत में भी 
  कलात्मक कृतियों 
  का अच्छा संग्रह हैं।</font></p>
<p><font    size="4">इस समय भारत 
  में सैकड़ों संग्रहालय 
  है और कइयों 
  में चित्रों का 
  भी अच्छा संग्रह हैं 
  पर सुनियोजित 
  चित्रशालाएँ बहुत 
  नहीं हैं। अधिकतर 
  संग्रहालयों 
  में राजस्थानी, 
  मुगल, पहाड़ी, दक्खिनी, 
  नेपाल तथा तिब्बती 
  शैली के चित्र 
  हैं। कुछेक में आधुनिक 
  योरोपीय 
  चित्र भी हैं पर 
  ऐसी चित्रशालाएँ, 
  जहाँ आदि से अंत 
  तक चित्रकला का 
  इतिहास तथा प्रगति 
  समझने में मदद 
  मिले, कतिपय 
  ही हैं। बंबई के 
  प्रिंस ऑव वेल्स 
  संग्रहालय में 
  पूर्वी तथा पश्चिमी 
  सिद्धहस्त चित्रहारों 
  की कृतियों के 
  साथ साथ मध्यकालीन 
  तथा आधुनिक 
  चित्रकला के विभिन्न 
  पक्षों के चित्र 
  हैं तथा अजंता 
  की बड़ी बड़ी अनुकृतियाँ 
  भी हैं।</font></p>
<p><font    size="4">मैसूर की चित्रशाला 
  में अधिकतर भारतीय 
  आधुनिक शैली 
  के चित्र है। ग्वालियर 
  संग्रहालय में 
  अजंता तथा बाघ 
  के चित्रों की अनुकृतियों 
  का अच्छा संग्रह है। 
  इसी प्रकार हैदराबाद 
  की चित्रशाला 
  में भी अंजता तथा 
  एलोरा की कलाकृतियों 
  की सुंदर अनुकृतियाँ 
  रखी गई हैं। इसमें 
  योरोपीय 
  कला का भी सुंदर 
  संग्रह है।</font></p>
<p><font    size="4">अभी हाल में मद्रास 
  संग्रहालय में 
  भी चित्रशाला 
  संयोजित हुई 
  है। यहाँ दक्षिण 
  भारत की चित्रकला 
  संग्रहीत है। वैसे 
  यहां प्राचीन 
  तथा मध्यकालीन 
  चित्र भी हैं।</font></p>
<p><font    size="4">नई दिल्ली में एक 
  बड़ी ही सुव्यवस्थित 
  चित्रशाला नेशनल 
  गैलरी ऑव 
  माडर्न आर्ट है। 
  इसमें अधिकतर 
  शैली के भारतीय 
  चित्र हैं। इसमें मुगल 
  तथा राजस्थानी 
  चित्र भी पर्याप्त 
  मात्रा में हैं।</font></p>
<p><font    size="4">कलकत्ते का भारतीय 
  संग्रहालय (इंडियमन 
  म्यूज़ियम) अत्यंत 
  प्रसिद्ध है। यह संग्रहालय 
  एशियाटिक सोसाइटी 
  के प्रयास से सन् 
  १८१४ में स्थापित हुआ 
  था। १८३९ में सरकार 
  की ओर से इसे 
  अनुदान मिलने 
  लगा और इसका 
  विस्तार हुआ। १८७५ 
  में भारतीय संग्रहालय 
  का अपना भवन कलकत्ते 
  में बना। १८८३ में इसमें 
  चित्रशाला की 
  भी स्थापना की 
  गई। १९०४ में संग्रहालय 
  का भवन और 
  विस्तृत किया 
  गया तथा चौरंगी 
  रोड पर लार्ड 
  कर्जन की सरकार 
  की मदद से कलाकक्ष 
  का निर्माण हुआ। 
  कलाकक्ष दो चित्रशालाओं 
  में बँटा हुआ है। 
  एक में कलात्मक सामग्रियाँ 
  हैं दूसरे में 
  चित्र तथा मूर्तियाँ। 
  मूर्तिकला की 
  दृष्टि से यह संग्रहालय 
  बहुत समृद्ध और 
  दर्शनीय भी।</font></p>
<p><font    size="4">चित्रशाला की 
  दृष्टि से कलकत्ते 
  का विक्टोरिया 
  मेमोरियल 
  हाल बड़ा ही महत्वपूर्ण 
  है। यह लार्ड कर्जन 
  के प्रयास से १९०६ में 
  बना था। इसकी 
  चित्रशाला में 
  पाश्चात्य प्रसिद्ध 
  कलाकारों के 
  बहुत से महत्वपूर्ण 
  चित्र हैं। चित्रशाला 
  में बृटिश काल 
  के सम्राटों, शाही 
  परिवारों तथा 
  विक्टोरिया, 
  प्रिंस ऑव वेल्स, 
  लार्ड क्लाइव इत्यादि 
  और राजा महराजा 
  तथा अमीर उमरावों 
  के चित्रों के अलावा 
  १८५७ के राजनीतिक 
  उथल पुथल पर 
  आधारित चित्र 
  भी हैं। इसके अतिरिक्त 
  इसमें वारेन 
  हेस्टिंग्ज के काल 
  के भी चित्र हैं।</font></p>
<p><font    size="4">आशुतोष संग्रहालय 
  में अजंता, बाघ, 
  पोलन्नारुआ, सितनवासल 
  तिरुदंडिकराई 
  इत्यादि की अनुकृतियाँ 
  तथा नेपाली 
  चित्र भी हैं। इनके 
  अतिरिक्त जैन, गुजराती, 
  मुगल, राजस्थानी, 
  काँगड़ा, दक्खिनी 
  तथा पटना शैली 
  के चित्र, तिब्बती 
  तथा चीनी चित्र, 
  बंगाल की लोककला 
  तथा आधुनिक 
  चित्र भी हैं।</font></p>
<p><font    size="4">कलकत्ता के एशियाटिक 
  सोसाइटी का 
  संग्रहालय (१८७४) : पूर्वी 
  देशों में सबसे 
  पुराना और 
  समृद्ध है। कलकत्ते 
  का इंडियन म्यूज़ियम 
  भी इसी की सामग्रियों 
  से बना है१ चित्रशाला 
  भी अनुपम है। योरोपीय 
  कला के संग्रह 
  की दृष्टि से यह 
  भारत का सबसे 
  महत्वपूर्ण संग्रहालय 
  है। इसमें रूबेंस, 
  गूडो, रेने, डोमेनिशीनो 
  रेलाल्डस, गानालेट्टी, 
  कैटले, शिनरे, 
  पो, डेनियल, से 
  इत्यादि कई प्रसिद्ध 
  यूरोपीय कलाकारों 
  के तैलचित्र हैं। 
  इसमें राबर्ट होम 
  द्वारा प्रस्तुत अनुकृतियाँ 
  तथा रेखाचित्र 
  भी हैं। इनके अतिरिक्त 
  बहुत से अच्छे व्यक्तिचित्र 
  भी हैं।</font></p>
<p><font    size="4">नेशनल गैलरी 
  ऑव् माडर्न आर्ट 
  : भारत की राजधानी 
  दिल्ली में आधुनिक 
  चिकित्सा की राष्ट्रीय 
  चित्रशाला स्वतंत्रता 
  के बाद १९५४ में स्थापित 
  हुई जिसमें एक 
  ही स्थान पर सारे 
  भारतवर्ष के 
  प्रसिद्ध आधुनिक 
  कलाकारों के 
  चित्र तथा मूर्तिकला 
  के नमूने रखे 
  गए हैं। जयपुर 
  हाउस के विशाल 
  कक्ष में अत्याधुनिक 
  ढंग से यह सुसज्जित 
  की गई है। सन् 
  १८५७ से लेकर अब तक 
  के कलाकारों 
  की कृतियाँ हैं। 
  कुछ कलाकृतियाँ 
  १७७४ ई. की भी हैं, जैसे 
  दक्षिण भारत, 
  गुजरात तथा 
  नेपाल की धातु 
  की मूर्तियाँ, 
  हाथ से छापे गए 
  कपड़े तथा कढ़ाई 
  का काम; राजपूत, 
  काँगड़ा तथा बंगाल 
  शैली के चित्र। 
  आधुनिक चित्रकार 
  अमृत शेरगिल 
  के चित्रों के लिये 
  एक अलग कक्ष ही बना 
  दिया गया हैं। 
  रवींद्रनाथ ठाकुर 
  के चित्र भी इसमें 
  सरंक्षित हैं। समकालीन 
  भारतीय चित्रकला 
  क विस्तृत रूप यहाँ 
  देखने को मिलाता 
  है।</font></p>
<p><font    size="4">डोगरा चित्रशाला 
  (१९५४) : जम्मू में मध्यकालीन 
  पहाड़ी चित्रकला, 
  जैसे काँगड़ा, 
  बसोहली, चंबल 
  इत्यादि की कला 
  का अद्भुत संग्रहालय 
  है। इसके अतिरिक्त 
  श्रीनगर में राजकीय 
  संग्रहालय में 
  भी चित्रों का 
  अच्छा संग्रह है।</font></p>
<p><font    size="4">बड़ौदा संग्रहालय 
  तथा चित्रशाला, 
  बड़ौदा म्यूज़ियम 
  ऐंड पिक्चर गैलरी 
  (१८९४) : महाराज सयाजी 
  राव तृतीय ने 
  स्थापित की थी। 
  महाराजा बड़े 
  ही कलात्मक रुचि 
  के व्यक्ति थे और 
  कलात्मक सामग्री 
  के संगह का उन्हें 
  बड़ा शौक था। देश 
  विदेश जब भी 
  कभी घूमने निकलते, 
  वहाँ से वे अपनी 
  रुचि की कलात्मक 
  सामग्रियों को 
  जरूर लाते। उन्होंने 
  संसार के बहुत 
  से देशों का भ्रमण 
  किया था और 
  उन जगहों से सामग्रियाँ 
  जुटाई थीं। इस 
  संग्रहालय में 
  अधिकतर उन्हीं के 
  द्वारा संग्रहीत 
  सामग्री है। यह 
  चित्रशाला १९१४ में 
  बनकर तैयार 
  हुई लेकिन इसका 
  उद्घाटन १९२१ में हो 
  सका। बाद में यह 
  और भी विकसित 
  हुई। १९४३ में चित्रशाला 
  को आधुनिक ढंग 
  से सुसज्जित किया 
  गया। १९४८ में बड़ौदा 
  राज्य बंबई राज्य 
  के अंतर्गत मिला 
  लिया गया और 
  तब से यह संग्रहालय 
  बंबई के शिक्षाविभाग 
  द्वारा संचालित 
  होता रहा। अब 
  यह गुजरात प्रदेश 
  के अधीन है।</font></p>
<p><font    size="4">संग्रहालय के 
  प्रथम निर्देशक 
  श्री जे. एफ. ब्लेक थे। 
  बाद में चित्रशाला 
  को पुनर्गठित 
  किया डा. ई. कोन 
  वाइनर तथा डा. 
  हरमन गुत्स ने।</font></p>
<p><font    size="4">इसमें भारत, चीन 
  जापान, मिस्र, ईराक, 
  फारस, ग्रीस, मरो 
  तथा मध्यकालीन 
  योरोप की 
  कलाकृतियाँ 
  संग्रहीत हैं। भवन 
  के नीचे के चार 
  कमरे 'यूरोपीय 
  कक्ष' कहे जाते 
  हैं। इसमें ग्रीस तथा 
  रोम की (सातवीं 
  शताब्दी से लेकर 
  बीसवीं शताब्दी 
  तक) कलाकृतियाँ 
  तथा योरोपीय 
  कलाकृतियाँ 
  हैं। एक कमरा केवल 
  लघुचित्रों (मिनिएचर्स), 
  छापे के कामों 
  तथा मुद्राओं 
  के लिये है। छह 
  कमरे एशिया की 
  कला के लिये है। 
  एक कमरे में केवल 
  जापानी कलाकृतियाँ 
  हैं। दूसरे में 
  तिब्बत और नेपाल 
  की कलाकृतियाँ। 
  तीसरे में मिस्र 
  और बैबिलोन 
  की कला, चौथे 
  में चीनी कला। 
  पाँचवे में इस्लामी 
  कला और छठे 
  में फारस, ईराक, 
  तुर्की, सीरिया, 
  मिस्र तथा स्पेन 
  की कलाकृतियाँ 
  हैं। पाँच चित्रशालाएँ 
  भारतीय संस्कृति 
  तथा कला को 
  प्रदर्शित करती 
  हैं और एक में 
  प्रागैतिहासिक 
  काल सामग्रियाँ 
  हैं। एक दूसरे कक्ष 
  में मौर्य काल 
  से लेकर १५वीं शताब्दी 
  तक की कलात्मक 
  सामग्री है। एक अन्य 
  कक्ष बड़ौदा के 
  इतिहास को प्रदर्शित 
  करता है। इसी 
  प्रकार औद्योगिक 
  कला के लिये भी 
  एक अलग कक्ष है जिसमें 
  १२वीं शताब्दी के 
  बाद की कला प्रदर्शित 
  है। अंत में एक एक कक्ष 
  बड़ौदा, गुजरात 
  तथा महाराष्ट्र 
  की कला के लिये 
  रखा गया है।</font></p>
<p><font    size="4">१५वीं शताब्दी से 
  लेकर अट्ठारहवीं 
  शताब्दी तक ती 
  योरोपियन 
  कला दो अलग कमरों 
  में रखी गई हैं 
  तथा १९वीं शताब्दी 
  की कला के लिये 
  अलग कमरा है। 
  आधुनिक भारतीय 
  चित्रकला के लिये 
  भी दो कमरे 
  हैं। एक कमरा ब्रूनर 
  गैलरी और 
  दूसरा रोरिक 
  गैलरी के नाम 
  पर भी है।</font></p>
<p><font    size="4">इस प्रकार बड़ौदा 
  की यह चित्रशाला 
  अत्यंत समृद्ध है 
  और आधुनिक 
  ढंग से सुसज्जित 
  है। यह भारत 
  की सबसे समृद्ध 
  चित्रशाला कहीं 
  जा सकती है, जो 
  एशिया में अपने 
  ढंग की अकेली 
  है।</font></p>
<p><font    size="4">प्रिंस ऑव् वेल्स 
  म्यूजियम, बंबई 
  (१९०४)<font padma_font_family_property="Symbol" face="Symbol">-</font> यह संग्रहालय 
  भी चित्रशाला 
  की दृष्टि से बहुत 
  ही महत्वपूर्ण 
  है। यह सरकार 
  के प्रयास से १९०४ में 
  स्थापित हुआ था। 
  १९०५ में इंग्लैंड के प्रिंस 
  ऑव् वेल्स के 
  भारत आगमन 
  के सिलसिले में 
  इसका नामकरण 
  हुआ। इसी समय से 
  राज्य सरकार 
  तथा नगरपालिका 
  की ओर से उसे 
  आर्थिक सहायता 
  भी मिलने लगी। 
  बाद में सर करीम 
  भाई इब्राहीम 
  तथा सर कावस 
  जी जहाँगीर 
  ने भी इसको आर्थिक 
  सहायता दी१ इसकी 
  इमारत प्रसिद्ध 
  भवननिमार्णकर्ता 
  श्री जी. विटेट 
  के निर्देशन से 
  बनी थी।</font></p>
<p><font    size="4">इसकी चित्रशाला 
  में भारत, योरोप, 
  चीन, जापान तथा 
  एशिया की कलाकृतियाँ 
  संग्रहीत हैं। इसको 
  समृद्ध बनाने 
  में श्री रतन टाटा 
  तथा दोराब 
  टाटा का विशेष 
  हाथ रहा है। १९१५ 
  में बंबई सरकार 
  ने इसके लिये 
  बहुत सी कलाकृतियाँ 
  खरीदीं जिनमें 
  मुगल चित्र मुख्य 
  थे। रतन टाटा 
  के संग्रह के योरोपीय, 
  भारतीय, चीनी 
  तथा जापानी 
  चित्र भी इसे प्राप्त 
  हुए। १९२१ में दोराब 
  टाटा ने इसे अपने 
  संग्रह के योरोपीय 
  चित्र, मूर्तियाँ 
  तथा भारतीय 
  चित्र प्रदान किए। 
  १९२५ में सर अकबर 
  हैदरी ने अपने 
  भारतीय चित्र 
  प्रदान किए जिनमें 
  अजंता की अनुकृतियाँ 
  भी थीं। बाद में 
  उनके संग्रह के 
  दक्खिनी कलम के 
  चित्र भी इस चित्रशाला 
  को प्राप्त हुए। १९२८ में 
  बंबई राज्य ने 
  भी अपनी सारी 
  कलात्मक सामग्री 
  इसे प्रदान कर 
  दी।</font></p>
<p><font    size="4"><b  >मद्रास की राष्ट्रीय 
  चित्रशाला</b> (१९५१) <font padma_font_family_property="Symbol" face="Symbol">-</font> 
  राजकीय संग्रहालय 
  मद्रास के द्वारा 
  ही विक्टोरिया 
  टेक्निकल इंस्टिट्यूट 
  के विक्टोरिया 
  मेमोरियल 
  भवन में स्थापित 
  की गई है। इसका 
  उद्घाटन पं. जवाहरलाल 
  नेहरु ने १९५१ में किया 
  था। इसमें धातु, 
  हाथीदाँत तथा 
  लकड़ी की कला के 
  साथ साथ वस्त्रकला 
  के भी नमूने 
  हैं१ चित्रशाला 
  में मुगल, राजपूत, 
  दक्खिनी, तंजोर 
  तथा मैसूर शैलियों 
  के चित्र हैं। इनके 
  अतिरिक्त राजा 
  रविवर्मा तथा 
  २०वीं सदी के कतिपय 
  प्रसिद्ध कलाकारों 
  के चित्र हैं। चित्रशाला 
  आधुनिक ढंग 
  से सजाई गई 
  है और प्रकाश 
  की उत्तम व्यवस्था 
  की गई है।</font></p>
<p><font    size="4"><b  >वाराणसी का 
  भारत-कला-भवन</b> 
  (१९२०)<font padma_font_family_property="Symbol" face="Symbol">-</font> भारत 
  के उन समृद्ध संग्रहालयों 
  में से एक है जो 
  केवल एक व्यक्ति के 
  अथक परिश्रम, लगन 
  तथा कलाप्रियता 
  के कारण ही स्थापित 
  हो सका और 
  आज इस देश की 
  अमूल्य कलानिधि 
  बन गया है। इसके 
  संस्थापक है काशी 
  के पुराने रईस, 
  साहित्यसेवी तथा 
  कलाप्रेमी श्री 
  राय कृष्णदास। 
  अध्यक्ष थे गुरुदेव 
  रवींद्रनाथ ठाकुर। 
  पहले यह एक बहुत 
  छोटे किराए 
  के मकान में स्थापित 
  हुआ था और बाद 
  में काशी की साहित्यिक 
  संस्था नागरीप्रारिणी 
  सभा में इसे स्थान 
  मिला जहाँ प्राय: 
  २५ वर्षों तक इस संग्रहालय 
  की चतुर्दिक समृद्धि 
  होती रही। इसका 
  विस्तार बहुत 
  अधिक हो जाने 
  पर १९५० में सभा ने 
  इसे काशी हिंदू 
  विश्वविद्यालय, वाराणसी 
  को हस्तांतरित 
  कर दिया।</font></p>
<p><font    size="4">कलाभवन को 
  बाद में काशी 
  हिंदू विश्वविद्यालय 
  ने और भी समृद्ध 
  कर दिया। इसके 
  लिये अलग से २५ लाख 
  रुपए की लागत से 
  एक विशाल भवन 
  निर्मित हुआ जिसका 
  शिलान्यास पं. 
  जवाहरलाल नेहरु 
  ने किया था। इसे 
  आधुनिक ढंग 
  से सजाया गया 
  है। इस संस्था को 
  आरंभ से ही महात्मा 
  गांधी, पं. जवाहरलाल 
  नेहरु, डा. राजेंद्रप्रसाद 
  तथा डा. भगवानदास 
  ऐसे देशरत्नों 
  का आशीर्वाद 
  प्राप्त था और 
  इसी बल पर यह 
  संस्था आज इतनी 
  प्रगति कर सकी 
  है।</font></p>
<p><font    size="4">संग्राहालय में 
  कुल ७ विभाग हैं 
  : १<font padma_font_family_property="Symbol" face="Symbol">-</font> प्रागैतिहासिक 
  विभाग, २<font padma_font_family_property="Symbol" face="Symbol">-</font> 
  भूमि विभाग, 
  ३<font padma_font_family_property="Symbol" face="Symbol">-</font> चित्र विभाग, 
  ४<font padma_font_family_property="Symbol" face="Symbol">-</font> ललित कला 
  विभाग, ५<font padma_font_family_property="Symbol" face="Symbol">-</font> 
  वसन विभाग, ६<font padma_font_family_property="Symbol" face="Symbol">-</font> 
  बृहत्तर भारत 
  विभाग तथा ७<font padma_font_family_property="Symbol" face="Symbol">-</font> 
  मुद्रा विभाग।</font></p>
<p><font    size="4">इस संग्रहालय की 
  चित्रशाला मध्यकालीन 
  चित्रकला की दृष्टि 
  से भारत में अग्रगण्य 
  है। इसके अतिरिक्त 
  यह भारतीय चित्रकला 
  की सभी शैलियों 
  से परिपूर्ण 
  है, जैस, ११वीं १२वीं 
  सदी की पाल कालीन 
  चित्रकला, मुगल 
  चित्रकला, राजस्थानी 
  चित्रकला, मालवा, 
  मेवाड़, गुजरात, 
  मारवाड़, किशनगढ़, 
  बूँदी, नाथद्वारा, 
  जयपुर एवं बुंदेलखंड 
  की कला, पहाड़ी 
  चित्रकला, दक्खिनी 
  शैली, अपभ्रंश शैली, 
  कंपनी शैली, 
  आधुनिक बंगाल 
  शैली, जामिनी 
  राय की कला, 
  निकोलस रोरिक 
  की कला तथा आधुनिक 
  शैली के भारतीय 
  चित्र इत्यादि।</font></p>
<p><font    size="4">भारतीय में अन्य 
  कला संग्रहालय 
  तथा चित्रशालाएँ<font padma_font_family_property="Symbol" face="Symbol">-</font> 
</font></p>
<p><font    size="4">(क) आंध्र प्रदेश<font padma_font_family_property="Symbol" face="Symbol">-</font> 
  (१) हैदराबाद 
  संग्रहालय (१९३०)<font padma_font_family_property="Symbol" face="Symbol">-</font> 
  इसमें अजंता तथा 
  एलोरा की अनुकृतियाँ, 
  लघुचित्र (मिनिएचर्स), 
  आधुनिक चित्र 
  तथा मूर्तिकला 
  के अच्छे नमूने हैं।</font></p>
<p><font    size="4">(२) सालारजंग 
  संग्रहालय (१९५१) की 
  भारतीय चित्रशाला 
  में राग रागनियों 
  के चित्र, काँगड़ा 
  तथा राजपूत 
  चित्र, दक्खिनी चित्र 
  तथा आधनिक भारतीय 
  चित्र हैं। यह भी 
  भारत का अत्यंत 
  समृद्ध संग्रहालय 
  है। इसके अतिरिक्त 
  निम्नलिखित भारतीय 
  चित्रशालाएँ हैं 
  :</font></p>
<p><font    size="4">(३) मदनपल्ली की 
  चित्रशाला (१९३४)</font></p>
<p><font    size="4">(४) राजामुंद्री 
  की चित्रशाला 
  (१९२८)</font></p>
<p><font    size="4">(५) तिरुपति की चित्रशाला 
  (१९५०)</font></p>
<p><font    size="4">(ख) बिहार प्रदेश<font padma_font_family_property="Symbol" face="Symbol">-</font> 
</font></p>
<ol>
<font  size="4">  </font></ol><dir><font  size="4"> 
    </font><dir><font  size="4"> 
      </font><ol>
<font  size="4">        <li  >दरभंगा में 
          चंद्रधारी संग्रहालय 
          (१९५६)</li>
        <li  >नालंदा में 
          नालंदा संग्रहालय 
          (१९१७)</li>
        <li  >पटना में पटना 
          संग्रहालय (१९१७)</li>
      </font></ol>
<font  size="4">    </font></dir>
<font  size="4">  </font></dir>

<dir><font  size="4"> 
  </font><p><font    size="4">(ग)<b  > गुजरात<font padma_font_family_property="Symbol" face="Symbol">-</font> 
    </b></font></p>
</dir>
<ol>
<font  size="4">  </font></ol><dir><font  size="4"> 
    </font><dir><font  size="4"> 
      </font><ol>
<font  size="4">        <b> </b> 
        <li  >श्री भवानी संग्रहालय, 
          आैंध (१९३८)<font padma_font_family_property="Symbol" face="Symbol">-</font> इसमें 
          जयपुर, मुगल, 
          राजपूत, काँगड़ा, 
          हिमालय प्रदेश, 
          गढ़वाल, पंजाब, 
          बीजापुर, महाराष्ट्र, 
          नेपाल, आधुनिक 
          बंगाल, आधुनिक 
          भारतीय, अजंता, 
          सितन्नवासल 
          तथा योरोपीय 
          शैली के चित्र 
          हैं।</li>
        <li  >राजकोट का 
          वाटसन संग्रहालय 
          (१८८८)</li>
        <li  >साबरमती 
          (अहमदाबाद) में 
          गाँधी स्मारक 
          संग्रहालय (१९४९)</li>
        <li  >सूरत में सरदार 
          वल्लभभाई पटेल 
          संग्रहालय (१८९०)</li>
        <li  >वल्लभ विद्यानगर 
          का कलासंग्रहालय 
          (१९४९)</li>
        <li  >हिमाचल प्रदेश 
          में भूरिसिंह 
          संग्रहालय (१९०८)</li>
      </font></ol>
<font  size="4">    </font></dir>
<font  size="4">  </font></dir>

<dir><font  size="4"> 
  </font><p><font    size="4">(घ) <b  >केरल<font padma_font_family_property="Symbol" face="Symbol">-</font> 
    </b></font></p>
</dir>
<ol>
<font  size="4">  </font></ol><dir><font  size="4"> 
    </font><dir><font  size="4"> 
      </font><ol>
<font  size="4">        <b> </b> 
        <li  >केरल की चित्रशाला 
          (१९३८)</li>
        <li  >त्रिवेंद्रम में 
          राजकीय चित्रशाला 
          (१९३५)</li>
      </font></ol>
<font  size="4">    </font></dir>
<font  size="4">  </font></dir>

<dir><font  size="4"> 
  </font><p><font    size="4">(ङ) <b  >मध्य प्रदेश<font padma_font_family_property="Symbol" face="Symbol">-</font> 
    </b></font></p>
</dir>
<ol>
<font  size="4">  </font></ol><dir><font  size="4"> 
    </font><dir><font  size="4"> 
      </font><ol>
<font  size="4">        <b> </b> 
        <li  >नागपुर का 
          सेंट्रल संग्रहालय 
          (१८६३)</li>
        <li  >इंदौर का 
          सेंट्रल संग्रहालय 
          (१९२८)</li>
        <li  >ग्वालियर का 
          संग्रहालय (१९२२)</li>
        <li  >नवगंज में राजकीय 
          संग्रहालय (१९३७)</li>
        <li  >राजपुर में 
          महंत धासीदास 
          संग्रहालय (१८७५)</li>
      </font></ol>
<font  size="4">    </font></dir>
<font  size="4">  </font></dir>

<dir><font  size="4"> 
  </font><p><font    size="4">(च) <b  >मद्रास<font padma_font_family_property="Symbol" face="Symbol">-</font> 
    </b></font></p>
</dir>
<ol>
<font  size="4">  </font></ol><dir><font  size="4"> 
    </font><dir><font  size="4"> 
      </font><ol>
<font  size="4">        <b> </b> 
        <li  >फोर्ट सेंट 
          जार्ज संग्रहालय 
          (१९४८)</li>
        <li  >राष्ट्रीय चित्रशाला 
          (१८६१)</li>
        <li  >पुदुक्कोटै 
          का राजकीय 
          संग्रहालय (१९१०)</li>
        <li  >तंजोर की 
          चित्रशाला (११५३)</li>
        <li  >मैसूर में बँगलोर 
          संग्रहालय (१८६६)</li>
        <li  >बीजापुर संग्रहालय 
          (१९१२)</li>
        <li  >चित्रदुर्ग का 
          संग्रहालय (१९५१)</li>
        <li  >मँगलोर की 
          चित्रशाला (१९५७)</li>
      </font></ol>
<font  size="4">    </font></dir>
<font  size="4">  </font></dir>

<p><font    size="4">(छ) उड़ीसा का राजकीय 
  संग्रहालय, भुवनेश्वर 
  (१९३२)</font></p>
<p><font    size="4">(ज) पंजाब में पटियाला 
  का प्रांतीय संग्रहालय 
  (१९४८)</font></p>
<p><font    size="4">(झ) शिमला की चित्रशाला 
  (१९४७)</font></p>
<p><font    size="4">(ञ) <b  >राजस्थान में</b></font></p>
<ol>
<font  size="4">  </font><ol>
<font  size="4">    <b> </b> 
    <li  >अजमेर का राजपूताना 
      संग्रहालय (१९०८)</li>
    <li  >अलवर का राजकीय 
      संग्रहालय (१९४०)</li>
    <li  >भरतपुर का 
      राजकीय संग्रहालय 
      (१९४४)</li>
    <li  >बीकानेर का 
      गंगा संग्रहालय 
      (१९३७)</li>
    <li  >बूँदी का संग्रहालय 
      (१९४२)</li>
    <li  >जयपुर का संग्रहालय 
      (१८७६)</li>
    <li  >कोटा का संग्रहालय 
      (१९४४)</li>
  </font></ol>
</ol>
<p><font    size="4">(ट) <b  >उत्तर प्रदेश म</b>ें</font></p>
<ol>
<font  size="4">  </font><ol>
<font  size="4">    <li  >इलाहाबाद का 
      संग्रहालय (१९३१)</li>
    <li  >कालपी का हिंदीभवन 
      संग्रहालय (१९५०)</li>
    <li  >लखनऊ का राजकीय 
      संग्रहालय (१८६३)</li>
    <li  >वाराणसी का 
      भारत-कला-भवन 
      (१९२०)</li>
  </font></ol>
</ol>
<p><font    size="4">(ठ) <b  >महाराष्ट्र 
  म</b>ें</font></p>
<ol>
<font  size="4">  </font><ol>
<font  size="4">    <li  >प्रिंस आव वेल्स 
      संग्रहालय, बंबई 
      (१८५५)।</li>
    <li  >राजवादे संग्रहालय, 
      धूलिया (१९३२)।</li>
    <li  >कोल्हापुर संग्रहालय, 
      कोल्हापुर (१९४६)।</li>
    <li  >जामनगर संग्रहालय, 
      जामनगर (१९४६)।</li>
  </font></ol>
</ol>
<p><font    size="4"><b  >भारतीय इतिहास 
  संग्रहालय</b> (१९१०)	(राम 
  चंद्र शुक्ल.)</font></p>
<font  size="4"></font><b></b> 
<p><font  size="5"><b></b></font></p>
</body></html>