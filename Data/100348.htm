<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">लॉज, ऑलिवर जोसेफ, सर </span></b><span   style="font-size: 14pt; font-family: DV-TTSurekhEN;">(</span><span padma_font_family_property="Courier" style="font-size: 14pt; font-family: Courier;">Lodge, 
    Oliver Joseph, Sir</span><span   style="font-size: 14pt; font-family: DV-TTSurekhEN;">, सन् १८५१-१९४०) ब्रिटिश भौतिक विज्ञानी। आपका 
    जन्म १८, जून, १८५१ ई. को स्टैफर्डशिर नगर में हुआ था। लंदन 
    के युनिवर्सिटी कालेज में उच्च शिक्षा प्राप्त कर, आप १८७५ ई. 
    में महिला कॉलेज, बेडफर्ड में प्राकृतिक विज्ञान के रीडर नियुक्त 
    हुए, तदुपरांत सन् १८७९ में आप लंदन युनिवर्सिटी कालेज में 
    गणित विभाग में सहायक प्रोफेसर बने। दो वर्ष बाद लिवरपूल 
    युनिवर्सिटी कालेज में आप भौतिकी के प्रोफेसर नियुक्त हुए। 
    सन् १९०० में लिवरपूल के नवनिर्मित विश्वविद्यालय के आप प्रथम 
    प्रिंसिपल बनाए गए। आपकी मृत्यु १९४० ई. में हुई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अनुसंधान 
    कार्य </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    तड़ित विद्युत् वोल्टा सेल में विद्युद्वाहक बल का उद्गम स्थान, 
    विद्युद्विश्लेषण तथा आयनों का वेग, विद्युच्चुंबकीय तरंगों और 
    रेडियो टेलिग्राफी के क्षेत्र में आपके मौलिक शोधकार्य विशेष 
    रूप से उल्लेखनीय हैं। कुहरे और धुएँ को हटाने के लिए विद्युत् 
    के उपयोग के सिलसिले में आपने महत्वपूर्ण खोज की थी। सन् 
    १९१० के उपरांत आपने मृत आत्माओं से संपर्क स्थापित करने 
    के सिलसिले में अनेक प्रयोगात्मक खोजें भी कीं। भौतिकी में 
    किए गए अनुसंधानों के उपलक्ष में आप रॉयल सोसायटी के सदस्य 
    चुने गए तथा सन् १९०२ में आपको सर की उपाधि मिली। आपने 
    निम्नलिखित वैज्ञानिक पुस्तकें भी लिखीं : ईथर ऐंड रिऐलिटी, 
    रिलेटिविटी, टॉक्स अबाउट वायरलेस तथा लाइटनिंग एंड लाइटनिंग 
    कंडक्टर्स।<span   style="">   </span>( अंबिका प्रसाद 
    सक्सेना)</span></p>
</div>
</body></html>