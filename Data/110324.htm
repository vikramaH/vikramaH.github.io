<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<o:smarttagtype namespaceuri="urn:schemas-microsoft-com:office:smarttags" name="place"></o:smarttagtype> 
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">श्पेमान, हैंस</span></b><span   style="font-size: 14pt; font-family: DV-TTSurekhEN;"> 
    (</span><span padma_font_family_property="Courier" style="font-size: 14pt; font-family: Courier;">Spemann, 
    Hans, </span><span   style="font-size: 14pt; font-family: DV-TTSurekhEN;">सन् १८६९-१९४१), जर्मन प्राणिविज्ञानी, का जन्म 
    स्टटगार्ट (</span><span padma_font_family_property="Courier" style="font-size: 14pt; font-family: Courier;">Stuttgort</span><span   style="font-size: 14pt; font-family: DV-TTSurekhEN;">) में हुआ था और इन्होंने 
    हाइडेलबर्ग, म्यूनिख तथा वर्टस् बुर्ख (</span><span padma_font_family_property="Courier" style="font-size: 14pt; font-family: Courier;">Wurburg</span><span   style="font-size: 14pt; font-family: DV-TTSurekhEN;">) 
    में शिक्षा पाई थी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९०८ में रॉस्टॉक में, सन् १९१४ में कैसर विल्हेल्म इंस्टिट्यूट 
    में तथा सन् १९१९ से फ्राइबुर्ख इम ब्राइसगॉउ (</span><st1:place><span padma_font_family_property="Courier" style="font-size: 14pt; font-family: Courier;">Freiburg</span></st1:place><span padma_font_family_property="Courier" style="font-size: 14pt; font-family: Courier;"> im 
    Brisgou</span><span   style="font-size: 14pt; font-family: DV-TTSurekhEN;">) में ये प्रोफेसर नियुक्त हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">श्पेमान 
    विलक्षण प्रयोगकर्ता थे। इन्होंने भ्रूण के ऊतकों के रोपण 
    की एक रीति का विकास किया। उभयचरों के भ्रूणविकास निर्धारण 
    के कालिक तथा स्थैतिक संबंधों की खोज के लिए अपने अनेक 
    प्रयोग किए। ये भ्रूणों में संगठनकेंद्रों के आविष्कर्ता थे। इन्होंने 
    कोरकरध्रं (</span><span padma_font_family_property="Courier" style="font-size: 14pt; font-family: Courier;">blastopore</span><span   style="font-size: 14pt; font-family: DV-TTSurekhEN;">) के ओष्ठ के संगठन 
    कर्म का सप्रयोग निदर्शन किया। इस उपलब्धि ने अन्य जीवों 
    में इसी प्रकार के संगठनकेंद्रों का पता लगाने तथा पहचानने 
    की रीतियों से संबंधित रासायनिक अध्ययनों को जन्म दिया। 
    सन् १९३५ में आपकी खोजों के उपलक्ष्य में आपको नोबेल पुरस्कार 
    प्रदान किया गया।<span   style="">   </span>(भगवान 
    दास वर्मा)</span></p>
</div>
</body></html>