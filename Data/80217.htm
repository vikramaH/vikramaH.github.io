<html><head>

<meta http-equiv="Content-Type" content="text/html; charset=utf-8">
<link rel="Edit-Time-Data" href="http://www.cdacnoida.in/vishwa/vishwa/files/80217_files/editdata.mso">
<link rel="OLE-Object-Data" href="http://www.cdacnoida.in/vishwa/vishwa/files/80217_files/oledata.mso">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US" link="blue" vlink="purple">
<p><b><span   style="font-size: 16pt; font-family: DV-TTSurekhEN;">बच्छनाभ</span></b><span   style="font-size: 14pt; font-family: DV-TTSurekhEN;"> या ऐकोनाइट (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Aconite</span><span   style="font-size: 14pt; font-family: DV-TTSurekhEN;">) रैननकुलेसी (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Ranunculaceae</span><span   style="font-size: 14pt; font-family: DV-TTSurekhEN;">) या बटरकप (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Buttercup</span><span   style="font-size: 14pt; font-family: DV-TTSurekhEN;">) कुल का पौधा है। यह उत्तरी गोलार्ध का 
  देशज है। इसकी लगभग १०० जातियाँ ज्ञात हैं। भारत में भी इसकी 
  कुछ जातियाँ पाई जाती हैं। ऐकोनाइट बहुत ही विषैला 
  होता है। इसकी जड़ों, पत्तों, बीजों और कभी कभी फूलों में 
  भी विष रहता है। इसके फूलों का रंग बैंगनी-नीला से लेकर 
  पीला और सफेद तक होता है, कुछ फूल द्विरंगी भी होते हैं। 
  फूलों की सुंदर और टोप के आकार के होने के कारण बच्छनाभ 
  के पेड़ उद्यानों की शोभा बढ़ाने के लिए लगाए जाते हैं।</span></p>
<p><span   style="font-size: 14pt; font-family: DV-TTSurekhEN;">बच्छनाभ का व्यवहार औषधियों 
  में भी होता है। इसका लेप तंत्रिका शूल (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Neuralgia</span><span   style="font-size: 14pt; font-family: DV-TTSurekhEN;">) और आमवात (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">rhumatic pain</span><span   style="font-size: 14pt; font-family: DV-TTSurekhEN;">) में प्रयुक्त होता है। अत: यह पीड़ाहारी होता है। 
  मुखसेवन से यह स्वेदनकारी होता है। अत: ज्वर में शरीर के 
  ताप को कम</span></p>
<p style="text-align: center;" align="center"><b><span   style="font-size: 14pt; font-family: DV-TTSurekhEN;">वच्छनाभ (<sub> <img src="80217_files/image002.gif" v:shapes="_x0000_i1025" height="32" width="12"> </sub> )</span></b></p>
<p><span   style="font-size: 14pt; font-family: DV-TTSurekhEN;">करता है, पर इसकी 
  मात्रा बड़ी अल्प रहती है, अन्यथा यह घातक हो सकता है। इसकी 
  जड़ों से टिंचर तैयार होता है और उस टिंचर का एक बार में 
  पाँच बूंद से अधिक का व्यवहार नहीं किया जाता। अति विषाक्त 
  होने के कारण इसके व्यवहार में बड़ी सावधानी बरती जाती 
  है। डाक्टर की अनुमति के बिना इसका व्यवहार नहीं करना चाहिए। 
  जो ऐकोनाइट ओषधि के लिए व्यवहृत होता है वह ऐकोनाइट 
  नैपेलस (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Aconite napellus</span><span   style="font-size: 14pt; font-family: DV-TTSurekhEN;">) 
  कहलाता है।</span></p>
<p><span   style="font-size: 14pt; font-family: DV-TTSurekhEN;">इसके विष का कारण 
  एक ऐल्क्लॉयड है, जिसका नाम एकोनिटिन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">aconitin</span><span   style="font-size: 14pt; font-family: DV-TTSurekhEN;">) दिया गया है। यह शुद्धावस्था 
  में प्राप्त किया गया है और इसकी संरचना भी मालूम कर ली 
  गई है।</span></p>
</body></html>