<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">बालसंस्तंभ </span></b><span   style="font-size: 14pt; font-family: DV-TTSurekhEN;">(</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Infa 
    tile Paralysis</span><span   style="font-size: 14pt; font-family: DV-TTSurekhEN;">), या बालपक्षाघात, जिसे पोलियो (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Poliomyelitis</span><span   style="font-size: 14pt; font-family: DV-TTSurekhEN;">) 
    तथा पोलियो एंसेफ़लाइटिस (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Polioencephalitis</span><span   style="font-size: 14pt; font-family: DV-TTSurekhEN;">) 
    भी कहते हैं, एक उग्र स्वरूप का बच्चों में होनेवाला रोग है, 
    जिसमें मेरुरज्जु (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">spinal cord</span><span   style="font-size: 14pt; font-family: DV-TTSurekhEN;">) के अष्टशृंग (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">anterior 
    horn</span><span   style="font-size: 14pt; font-family: DV-TTSurekhEN;">) तथा उसके अंदर स्थित धूसर वस्तु में अपभ्रंशन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">degenaration</span><span   style="font-size: 14pt; font-family: DV-TTSurekhEN;">) 
    हो जाता है और इसके कारण चालकपक्षाघात (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">motor 
    paralysis</span><span   style="font-size: 14pt; font-family: DV-TTSurekhEN;">) हो जाता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">कारण </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    इस रोग का औपसर्गिक कारण एक प्रकार का विषाणु (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">virus</span><span   style="font-size: 14pt; font-family: DV-TTSurekhEN;">) 
    होता है, जो कफ, मल, मूत्र, दूषित जल तथा खाद्य पदार्थों में 
    विद्यमान रहता है, मक्खियों एवं वायु द्वारा एक स्थान में दूसरे 
    स्थान पर प्रसारित होता है तथा दो से पाँच वर्ष की उम्र के 
    बालकों को ही आक्रांत करता है। लड़कियों से अधिक यह लड़कों 
    में हुआ करता है तथा वसंत एवं ग्रीष्मऋतु में इसकी बहुलता 
    हो जाती है। जिन बालकों को कम अवस्था में ही टाँसिल का शल्यकर्म 
    कराना पड़ जाता है उन्हें यह रोग होने की संभावना और अधिक 
    होती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    रोग का उपसर्ग होने के ४ से १२ दिन के पश्चात् लक्षण प्रकट 
    हुआ करते हैं। सर्वप्रथम बच्चों में शिरशूल, वमन, ज्वर, अनिद्रा, 
    चिड़चिड़ापन, सर और गर्दन पर तनाव तथा गले में घाव के 
    लक्षण दिखाई देते हैं। इन लक्षणों के प्रकटन के दो दिनों 
    के पश्चात् इस रोग के सर्वव्यापी लक्षण दृष्टिगोचर होते 
    हैं, जिन्हें दो वर्गों में विभाजित किया जाता है; (१) पक्षाघातीय 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Paralytic</span><span   style="font-size: 14pt; font-family: DV-TTSurekhEN;">) 
    (२) अपक्षाघातीय (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Non-paralytic</span><span   style="font-size: 14pt; font-family: DV-TTSurekhEN;">)</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">अपक्षाघातीय अवस्था </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह अवस्था तभी 
    उत्पन्न होती है जब इसका उपसर्ग अग्रशृंग कोशिकाओं (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">horn 
    cells</span><span   style="font-size: 14pt; font-family: DV-TTSurekhEN;">) तक ही पहुँचकर रुक जाता है। इसके प्रमुख लक्षण 
    में रोगी एकाएक सर, गरदन, हाथ पैर तथा पीठ में दर्द बताता 
    है। उसको वमन, विरेचन तथा मांसपेशियों में आक्षेप होता 
    है। ज्वर १०३</span><span style="font-size: 14pt; font-family: Symbol;"><span padma_font_family_property="Symbol" style="">°</span></span><span   style="font-size: 14pt; font-family: DV-TTSurekhEN;"> 
    तक हो जाता है तथा मस्तिष्क आवरण में तानिका क्षोभ (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">meningeal 
    irritation</span><span   style="font-size: 14pt; font-family: DV-TTSurekhEN;">) होता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">पक्षाघातीय अवस्था </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह अवस्था अपक्षाघातीय 
    अवस्था के तत्काल बाद ही आरंभ हो जाती है, जिसके अंतर्गत 
    ऐच्छिक मांसपेशियाँ पक्षाघातग्रस्त हो जाती हैं। इसमें मुख्यत: 
    पैर आक्रांत होते हैं। इसको लोअर मोटर न्यूरॉन पक्षाघात 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Lower Motor Neurone Paralysis</span><span   style="font-size: 14pt; font-family: DV-TTSurekhEN;">) 
    कहते हैं, जो आगे चलकर स्तब्धसक्थि संस्तंभ (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">spastic 
    paraplegia</span><span   style="font-size: 14pt; font-family: DV-TTSurekhEN;">) का रूप ग्रहण कर लेता है। कभी कभी एक 
    पैर और एक हाथ आक्रांत हो जाता है। गरदन एवं पीठ की मांसपेशियों 
    में ऐंठन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">spasm</span><span   style="font-size: 14pt; font-family: DV-TTSurekhEN;">) होती है, तथा रोगी को कोष्ठबद्धता 
    रहती है। वैसे तो शरीर की समस्त मांसपेशियों को छूने, 
    अथवा संधियों में हलचल पैदा होने, के कारण तीव्र वेदना 
    होती है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">प्रकार </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    उपर्युक्त स्पाइनल तंत्रिका किस्म (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">spinal nerve type</span><span   style="font-size: 14pt; font-family: DV-TTSurekhEN;">) 
    के अतिरिक्त इस रोग के और भी प्रकार होते हैं :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(क) 
    मस्तिष्क वृंत (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Brain Stem</span><span   style="font-size: 14pt; font-family: DV-TTSurekhEN;">) किस्म </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इसमें मस्तिष्क 
    की सातवीं; छठी और तीसरी तंत्रिका मुख्य रूप से आक्रांत होती 
    हैं, जिसके फलस्वरूप रोगी को भोजन निगलने तथा साँस लेने 
    में कष्ट होता है एवं हृदय की गति की अनियमितता हो जाती 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ख) 
    न्यूराइटी (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Neuritic</span><span   style="font-size: 14pt; font-family: DV-TTSurekhEN;">) किस्म </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इसके अंतर्गत 
    हाथ और पैर में उग्र स्वरूप का दर्द होता है। इसमें कुछ घंटों 
    में श्वासगत मांसपेक्षी का पक्षाघात होता है और रोगी की मृत्यु 
    हो जाती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ग) 
    अनुमस्तिष्क (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Cerebellar</span><span   style="font-size: 14pt; font-family: DV-TTSurekhEN;">) किस्म </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इसमें रोगी 
    को अत्यंत तीव्र शिरशूल, भ्रमिं (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">vertigo</span><span   style="font-size: 14pt; font-family: DV-TTSurekhEN;">) 
    वमन तथा वाणी संबंधी विकार हो जाता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(घ) 
    <b   style="">सेरेब्रल </b>(</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Cerebral</span><span   style="font-size: 14pt; font-family: DV-TTSurekhEN;">) 
    <b   style="">किस्म </b></span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    इसका प्रारंभ सर्वांग आक्षेप के रूप में होता है, जो कई 
    घंटों तक रहता है और अंत में इसके कारण अर्धांग पक्षाघात 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">hemiplegia</span><span   style="font-size: 14pt; font-family: DV-TTSurekhEN;">) 
    तथा सक्थि संस्तंभ (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">paraplegia</span><span   style="font-size: 14pt; font-family: DV-TTSurekhEN;">) होता है। साथ ही 
    साथ अनेक प्रकार के मानसिक विकार भी उत्पन्न हो जाते हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">उपद्रव </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    इसमें आक्रांत मांसपेशियाँ स्थायी रूप से पक्षाघातग्रस्त हो 
    जाती हैं। इस रोग के मृदु आक्रमण के अंतर्गत रीढ़ की हड्डी 
    से या तो एक तरफ शरीर का झुकाव हो जाता है, जिसे स्कोलियोसिस 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Scoliosis</span><span   style="font-size: 14pt; font-family: DV-TTSurekhEN;">), कहते हैं, अथवा आगे 
    की तरफ झुकाव हो जाता है, जिसे काइफोसिस (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">kyphosis</span><span   style="font-size: 14pt; font-family: DV-TTSurekhEN;">) 
    कहते हैं। आक्रांत भाग की हड्डियाँ सुचारु रूप से नहीं बढ़तीं 
    तथा हाथ पैर की हड्डियाँ टेढ़ी हो जाती हैं। मांसपेशियाँ 
    अंत में अत्यधिक कमजोर हो जाती हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">उपचार </span></b><b style=""><span style="font-size: 14pt; font-family: Symbol;"><span padma_font_family_property="Symbol" style="">-</span></span></b><span   style="font-size: 14pt; font-family: DV-TTSurekhEN;"> 
    डा. शाक ने इसके प्रतिरोधात्मक उपचार के निमित्त एक प्रकार 
    की वैक्सीन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">vaccine</span><span   style="font-size: 14pt; font-family: DV-TTSurekhEN;">) का आविष्कार किया 
    है, जिसका अंत:पेशी इंजेक्शन के रूप में प्रयोग करते हैं। 
    अन्य उपचार के अंतर्गत खाद्य एवं पेय पदार्थों को मक्खियों एवं 
    इसी प्रकार के अन्य जीवों से दूर रखना चाहिए और इसके 
    लिए डी. डी. टी. का प्रयोग अत्यंत लाभकारी है। स्कूल में तथा 
    बोर्डिंग हाउस में अधिकतर बच्चे आक्रांत होते हैं, इसके लिए 
    उनका किसी भी प्रकार से पृथक्करण आवश्यक है। रोगग्रस्त बालक 
    को ज्वर उतरने के बाद कम से कम तीन सप्ताह तक अलग रखना 
    चाहिए। उसके मल मूत्र तथा शरीर से निकले अन्य उपसर्ग की सफाई 
    रखना चाहिए। अन्य ओषधिजन्य उपचार के लिए किसी योग्य चिकित्सक 
    की राय लेना उत्तम है।<span   style="">   
    </span>(प्रियकुमार चौबे)</span></p>
</div>
</body></html>