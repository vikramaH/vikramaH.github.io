<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >आरेंज 
  फ्री स्टेट</b></font><font   > 
  दक्षिण अफ्रीकी संघ 
  का राज्य। इसके 
  उत्तर एवं पश्चिम 
  में टाँसवाल, 
  दक्षिण तथा दक्षिण 
  पूर्व में केप 
  कालोनी तथा 
  पूर्व वसूतोलैंड 
  और नैटाल हैं। 
  इसका क्षेत्रफल ४९,८६६ 
  वर्ग मील तथा 
  जनसंख्या ४,७२,३५९ (१९७०) है। 
  ब्लूमफांटेन 
  यहाँ की राजधानी 
  हे। राज्य का अधिकतर 
  भाग कहीं ऊँचा, 
  कहीं नीचा मैदान 
  है। समुद्रतट की 
  अपेक्षा ऊँचाई 
  ४,००० से ५,००० फुट तक घटती 
  बढ़ती है। वर्ष 
  भर जलप्लावित 
  रहनेवाली मुख्य 
  नदियां वाल 
  तथा आरेंज हैं, 
  किंतु झरनों 
  तथा उथलेपन के 
  कारण ये यातायात 
  के लिए उपयोगी 
  नहीं हैं। वैसे 
  तो देश स्वास्थ्यप्रद 
  है, परंतु ग्रीष्म 
  ऋतु में भीषण 
  आंधियां आती 
  हैं। शीत ऋतु बहुत 
  ठंडी रहती है। 
  नदियों के किनारे 
  उच्च भूमि पर झाऊ 
  (विलो) के जंगल 
  मिलते हैं। यहाँ 
  के पशु अफ्रीका 
  के बेल्ट भाग के 
  पशुओं के ही समान 
  हैं।</font></p>
<font > 
<p  >हीरे जवाहरात 
  तथा जिप्सम के 
  उत्पादन में इस राज्य 
  का स्थान संघ में 
  द्वितीय तथा कोयले 
  के उत्पादन में तृतीय 
  है। यहाँ पर कोयले 
  का संचित कोष 
  (रिजर्व) १,००,००,००,००० टन 
  का है। उत्तरी तथा 
  पूर्वी भागों 
  में बलुआ पत्थर 
  और ग्रेनाइट 
  भरा पड़ा है। सन् 
  १९४६ ई. में ओंडेडाल 
  जिले में सोने 
  की खानों का 
  भी पता चला।</p>
</font>
<p><font   >राज्य 
  का मुख्य धंधा 
  कृषि एवं पशुपालन 
  है। यहाँ पर अंगोरा 
  भेड़, घोड़े, गाय, 
  खच्चर तथा गधे 
  पाले जाते हैं। 
  मक्का यहाँ की 
  मुख्य उपज है, दूसरे 
  शस्य जौ, ओट, राई, 
  गेहूँ, आलू और 
  मूँगफली हैं। 
  बड़े उद्योग धंधे 
  यहाँ कम उन्नति 
  पर हैं जिनमें 
  मुख्य </font><font    size="4">मांस</font><font   > 
  उद्योग तथा दियासलाई 
  आदि के उद्योग हैं।</font></p>
<font > 
<p  >श्वेत मानव 
  के आने से पहले 
  आरेंज नदी के 
  उत्तर का भाग जुलू, 
  बेचुआना तथा 
  बुशमैन इत्यादि 
  आदिवासियों 
  के अधीन था। १९०० ई. 
  में यह ब्रिटिश 
  साम्राज्य में मिलाया 
  गया तथा अंततोगत्वा 
  दक्षिणी अफ्रीकी 
  संघ का एक राज्य 
  बन गया।	(शि.मं.सिं.)</p>
</font><b></b>
<p><font  size="5"><b></b></font></p>
</body></html>