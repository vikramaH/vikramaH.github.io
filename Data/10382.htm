<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  >अफ़लातून (प्लैटो)यूनान 
  देश का सुविख्यात 
  दार्शनिक। उसका 
  मूल ग्रीक भाषा 
  का नाम प्लातोन् 
  है; इसी का अंग्रेजी 
  रूपांतर प्लैटो 
  और अरबी रूपांतर 
  अफ़लातून है। उसका 
  जन्मकाल ४२९ ई.पू. 
  ४३७ ई.पू. माना जाता 
  है। उसके पिता 
  का नाम अरिस्तोन् 
  और माता का 
  पैरिक्तियोने 
  था। ये दोनों 
  ही एथेंस् के अत्यंत 
  उच्च कुलों में उत्पन्न 
  हुए थे। आरंभ में 
  अफ़लातून की प्रवृति 
  काव्यरचना की 
  ओर थी, पर लगभग 
  २० वर्ष की अवस्था 
  में सोक्रतेस (सुकरात) 
  के प्रभाव से वह 
  कवि से विचारक 
  बन गया। यद्यपि अपनी 
  कुलपरंपरा 
  केअनुसार उसको 
  राजनीति में 
  सक्रिय भाग लेना 
  चाहिए था, तथापि 
  सामसामयिक 
  राजनीतिकी 
  दुर्दशा ने उसको 
  इस दिशा में प्रवृत्त 
  होने से रोक 
  दिया। ई.पू. ३९९ में 
  सुकरात के मृत्युदंड 
  के पश्चात्वह एथेंस् 
  छोड़कर चला गया 
  और उसने दूर 
  देशों की (कुछ 
  के मत में भारतवर्ष 
  तक की) यात्रा की। 
  ई.पू. ३८९में वह इटली 
  और सिलिली 
  गया। इसी यात्रा 
  में उसकी भेंट सिराकूस 
  के शासक दियोनिसियुस् 
  प्रथम से हुई तथा 
  दियोन् और 
  पिथागोरस् 
  के अनुयायी आर्कितास् 
  के साथ आजीवन 
  मित्रता का सूत्रपात 
  हुआ। इस यात्रा से 
  लौटते समय 
  संभवत: वह ईगिना 
  में बंदी बना 
  लिया गया। पर 
  धन देकर उसको 
  छुड़ा लिया गया।</p>
<p  >एथेंस् लौटने 
  पर उसने अकादेमी 
  नामक स्थान पर 
  यूरोप के प्रथम 
  विश्वविद्यालय का 
  बीजारोपण 
  किया। यह उसके 
  जीवन का मध्याहृकाल 
  था। उसने अपने जीवन 
  के उत्तरार्ध को 
  इसी विद्यालय के 
  विकासकार्य 
  में लगा दिया। 
  ई. पू. ३६७ में सिराकूस 
  के दियोनिसियुस् 
  प्रथम की मृत्यु 
  के उपरांत दियोन् 
  ने अफ़लातून को 
  दियोनिसियुस् 
  द्वितीय को दार्शनिक 
  राजा बनाने 
  के लिए आमंत्रित 
  किया। अफ़लातून 
  ने अपनी शिक्षा 
  का प्रयोग करने 
  के लिए इस निमंत्रण 
  को स्वीकार कर 
  लिया। पर यह 
  प्रयोग असफल रहा। 
  ईर्ष्या से प्रेरित 
  होकर दियोनिसियुस् 
  द्वितीय ने दियोन् 
  को निर्वासित 
  कर दिया। अफ़लातून 
  ने सिराकूस 
  की तीसरी यात्रा 
  ई.पू. ३६१ में की, पर 
  वह इस बार भी 
  वहाँ के राजनीतिक 
  जीवन के उलझे 
  हुए सूत्रों को 
  सुलझा नहीं सका 
  और कुछ समय 
  के लिए स्वयं बंदी 
  बना लिया गया। 
  यहाँ से उसको 
  आर्कितास् के 
  प्रभाव से मुक्ति 
  मिली। इसके पश्चात् 
  उसका जीवन अकादेमी 
  में ही व्यतीत हुआ 
  और ई.पू. ३४८ में 
  ८० वर्ष की आयु में 
  उसका शरीरांत 
  हुआ।</p>
<p  >सुंदर स्वस्थ 
  शरीर, दीर्घ 
  जीवन, आर्थिक चिंताओं 
  का अभाव, उच्च कुल 
  में जन्म, सदगुरू 
  सुकरात की प्राप्ति, 
  कुशाग्र बुद्धि इत्यादि 
  अपरिमित वरदान 
  अफ़लातून को 
  प्राप्त थे। उसने इन 
  सबका सदुपयोग 
  किया तथा अपने 
  और अपने गुरु 
  के नाम को अमर 
  बना दिया। उसकी 
  इस अमर ख्याति का 
  आधार है उसकी 
  रचनाओं का साहित्यिक 
  सौष्ठव और उसके 
  विचारों की 
  अतल गंभीरता।</p>
<p  >अफ़लातून की 
  रचनाओं की तालिका 
  प्राचीन काल में 
  बहुत लंबी थी, 
  परंतु आधुनिक 
  आलोचकों ने 
  अनेक प्रकार की 
  कसौटियों पर 
  उनकी प्रामणिकता 
  का परीक्षण करके 
  उनमें से अनेक को 
  अप्रामणिक सिद्ध 
  कर दिया है। परंतु 
  यह सौभाग्य की 
  बात है कि अफ़लातून 
  की समग्र प्रामाणिक 
  रचनाएँ अद्यवधि उपलबध 
  है। कुल मिलाकर 
  अफ़लातून की रचनाओं 
  में आजकल २५ संवाद, 
  १ सुकरात का आत्मनिवेदन 
  तथा कुछ उसके 
  पत्र प्रामाणिक माने 
  जाते हैं। इनके 
  नाम निम्नलिखित 
  है:--(१)अपोलौगिया, 
  (२)क्रितो (न्), (३) यूथफ्रीो 
  (न्),(४)प्रोतागोरस्, 
  (५)हिप्पियास् लघु, 
  (६) हिप्पियास् बड़ा, 
  (७) लारवेस्, (८)लीसिस्, 
  (९)खर्मिदीस्, (१०)गौर्गियास् 
  (११)मैनैक्षैनस्, 
  (१२) मैनो (न्), (१३)यूथीदीमस्, 
  (१४)क्रातीलस्, (१५)सिम्पौसियौन्, 
  (१६)फएदो(न्), (१७)पौलितेइया 
  अर्थात रिपब्लिक, 
  (१८)फएद्रस्, (१९)थियैतैतस्, 
  (२०)पार्मैनिदीस्, 
  (२१)सौफिस्त, (२२)पौलितिकस्, 
  (२३)क्रितियास्, (२४)तिमाइयस्, 
  (२५)फिविबस्, (२६)नौमोई 
  अर्थात् लॉज़, 
  (२७) ऐपिस्तोलाए अर्थात् 
  १३ पत्रों का संग्रह। 
  संवादात्मक रचनाओं 
  में प्रमुख वक्ता 
  सुकरात है तथा 
  रचना का नाम 
  सुकरात के अतिरिक्त 
  अन्य प्रमुख वक्ता के 
  नाम पर पड़ा है। 
  केवल १, १५, १७, २१, २२, २६ और 
  २७ संख्यावाली रचनाएँ 
  इसका अपवाद हैं। 
  इनके नाम का संबंध 
  विषय से है। यह 
  सब ग्रथं आकार 
  में तुलसीदास 
  की रचनाओं से 
  प्राय: दो गुने 
  होंगे।</p>
<p  >अफ़लातून की 
  रचनाओं में विषयों 
  की आश्चर्यजनक 
  विविधता है। 
  सुकरात का जीवनवृत्त, 
  गणतत्व का विवेचन, 
  शबदतत्व, सौंदर्यतत्व, 
  शिक्षाशास्त्र, राजनीति, 
  आत्मा की अमरता, 
  काव्यालोचन, 
  संगीतसमीक्षा, 
  सृष्टितत्व आदि 
  न जाने कितने 
  गूढ़ विषयों 
  पर अफ़लातून 
  ने अपने विचारों 
  को व्यक्त किया 
  है। पर उसका मुख्य 
  दार्शनिक सिद्धांत 
  'थियरी ऑव् 
  आइडियाज़' नाम 
  से विख्यात है। 
  मूल ग्रीक भाषा 
  में 'अइदस्' और 
  'इदिया' शब्दों का 
  प्रयोग इस सिद्धांत 
  के संबंध में किया 
  गया है। ये शब्द 
  भाषाशास्त्र की 
  दृष्टि से संस्कृत 
  की 'विद्' जातु 
  से संबद्ध हैं, पर 
  अर्थ की दृष्टि से 
  इनका संबंध महाभाष्यकार 
  पतंजलि और 
  आचार्य शंकर 
  द्वारा प्रयुक्त 'आकृति' 
  शब्द से अधिक है। 
  इंद्रियग्राह्य जगत् 
  के परिदृश्यमान 
  पदार्थो के मूल 
  में रहनेवाले 
  बुद्धिग्राह्या और 
  अतींद्रिय तत्व को, 
  जो स्थायी है 
  और परिदृश्यमान 
  पदार्थो का कारण 
  है, अफ़लातून ने 
  'इदिया' कहा है। 
  इन 'इदियों' का 
  अपना स्वतंत्र स्थायी 
  अस्तित्व है। दृश्यजगत् 
  के पदार्थों में 
  जाए कुछ यथार्थ 
  सत्य है वह अपने 
  'इदिया' के अस्तित्व 
  में भागीदार 
  होने के कारण 
  है। संसार की 
  समस्त पुस्तकें 'इदिया' 
  की अपूर्ण अनुकृतियाँ 
  मात्र हैं। 'इदिया' 
  में भी उँच-नीच 
  का कोटिक्रम 
  पाया जाता है। 
  इनमें सर्वोच्च 'इदिया' 
  सत् (अगॉथन्) 
  का इदिया है। यह 
  समग्र सत्ता का मूल 
  कारण है, प्रकाशस्वरूप 
  है, पर इसके पूर्ण 
  वर्णन में वाणी 
  मूक हो जाती 
  है। 'इदिया' दृश्य 
  पदार्थों से पृथक् 
  और अपृथक् दोनों 
  ही है। सत् के 
  'इदिया' और विश्वात्मा 
  का परस्पर क्या 
  संबंध है, इस बात 
  को अफलातून 
  ने अस्पष्ट ही छोड़ 
  दिया है।</p>
<p  >वास्तविक, अव्यभिचारी, 
  स्थायी, स्पष्ट ज्ञान 
  की प्राप्ति 'इदिया' 
  के अवधारण से 
  ही संभव है, दृश्य 
  पदार्थों में भटकने 
  से केवल 'मत' या 
  'राय' की ही प्राप्ति 
  हो सकती है 
  जाए परिवर्तनशील 
  और अविश्वसनीय 
  है। ज्ञान की प्राप्ति 
  के लिए शिक्षा और 
  पूर्वस्मृति का 
  उद्बोधन आवश्यक 
  है। अफ़लातून के 
  मत में शरीर 
  की कारा में आबद्ध 
  होने के पूर्व 
  मानवयी आत्मा 
  अपने शुद्ध रूप में 
  'इदिया' का चिंतन 
  किया करती थी। 
  उस अवस्था के पुन: 
  स्मरण से ज्ञान 
  की उपलब्धि हो 
  सकती है।</p>
<p  >ज्ञान की प्राप्ति 
  से ही सामाजिक 
  और राजनीतिक 
  कर्तव्यों का सम्यक् 
  अवबोध और पालन 
  संभव है। अफ़लातून 
  का विश्वास था 
  कि पूर्ण ज्ञानी 
  दार्शनिक ही 
  निर्विकार भाव 
  से शासन का कार्य 
  कर सकते हैं। इन 
  ज्ञानी शासकों 
  में अनासक्ति की 
  भावना को बद्धमूल 
  करने के लिए उसने 
  उनके मध्य में संपत्ति, 
  संतान और स्त्रियों 
  के ऊपर समानाधिकार 
  के सिद्धांत का 
  प्रतिपादन किया 
  था। पर यह साम्यवाद 
  केवल शासकों 
  तक ही सीमित 
  रहा।</p>
<p  >नगरों के 
  सुशासन के लिए 
  शासकों में सत्यज्ञान 
  का होना अनिवार्य 
  है। परंतु अनेक 
  कलाएँ और विशेष 
  कर नाटक और 
  कविताएँ तो सत्य 
  की अनुकृति की 
  भी अनुकृति हैं---क्योंकि 
  दृश्यजगत् के पदार्थ 
  'इदियाओं' की अनुकृति 
  हैं और कलाएँ 
  इन दृश्यजगत् के 
  पदार्थो का अनुकरण 
  करती हैं। अत: इन 
  कलाओं को आदर्श 
  नगर में कोई 
  प्रश्रय नहीं मिलना 
  चाहिए। कवियों 
  को आदर्श नगर 
  से बहिष्कृत कर 
  दिया जाना चाहिए।</p>
<p  >परंतु इससे 
  हमको यह निष्कर्ष 
  कदापि नहीं निकालना 
  चाहिए कि अफ़लातून 
  नीरस दार्शनिक 
  था। उसने अपने ''सिंपोसियोन्'' 
  नामक संवाद 
  के सौंदर्य के 
  स्वरूप का अविस्मरणीय 
  प्रतिपादन किया 
  है। इस संवाद में 
  प्रेम और सौंदर्य 
  के स्वरूप का ऐसा 
  उद्घाटन किया 
  गया है कि अफ़लातून 
  की प्रतिभा का 
  लोहा मानना 
  पड़ता है। बाह्य कायिक 
  सौंदर्य से संपझ 
  अल् किवियादीस् 
  को कुरूपतासंपझ 
  सुकरात के आंतरिक 
  सौंदर्य के समक्ष 
  मंत्रमुग्ध हुआ देखकर 
  हमको स्वर्गिक 
  सौंदर्य की झलक 
  दिखाई देने 
  लगती है।</p>
<p  >पर जैसे--जैसे 
  समय बीतता गया, 
  अफ़लातून के विचारों 
  में परिवर्तन 
  होता गया गया। 
  उसके अंतिम ग्रंथ 
  नोमोई (लाज) 
  में, जिसको अफ़लातूनस्मृति 
  का नाम दिया 
  जा सकता है, हमको 
  यथार्थवादी 
  अफ़लातून के दर्शन 
  होते हैं। यहाँ 
  पर वह ५०४० नागरिकों 
  के एक-दूसरे ही 
  प्रकार के नगर 
  की व्यवस्था करता 
  है। इस नगर का 
  शासन सभा, परिषद्, 
  विधानरक्षकों, 
  परीक्षकों और 
  रात्रिपरिषद् 
  के द्वारा संवैधानिक 
  पद्धति से करने 
  का सुझाव है। 
  इस नगर में दर्शन 
  की अपेक्षा धर्म 
  की चर्चा अधिक 
  और नास्तिकों 
  का मतपरिवर्तन 
  करने अथवा मार 
  डालने तक का विधान 
  किया गया है।</p>
<p  >यूरोप में 
  अफ़लातून का प्रभाव 
  सभी विचारकों 
  से अधिक गहरा 
  रहा है। ह्वाइटहेड 
  के अनुसार समस्त 
  पाश्चात्य दर्शन 
  अफ़लातून की रचनाओं 
  की पादटिप्पणियों 
  की परंपरा 
  है। आधुनिक काल 
  के कुछ विचारकों 
  ने उसको अधिनायकवाद 
  के समर्थकों 
  में गिना है, पर 
  यह उनकी भ्रांति 
  है। उर्विक नामक 
  विद्वान् ने अफ़लातून 
  की आदर्श नगरव्यवस्था 
  में भारतीय समाज 
  का प्रभाव सिद्ध 
  करने का प्रयत्न 
  किया है। गिलबर्ट 
  मरे के मत में 
  अफ़लातून के समान 
  गद्यलेखक न दूसरा 
  हुआ है और न 
  होगा ही। रिटर 
  के अनुसार ''वह 
  सर्वदा अविस्मरणीय 
  रहेगा; वह उन आध्यात्मिक 
  शक्तियों को उन्मुक्त 
  करनेवाला है 
  जो बहुतों के 
  लिए वरदान सिद्ध 
  हुई हैं और सर्वदा 
  वरदान बनी 
  रहेंगी।''</p>
<p  >अफ़लातून संबंधी 
  साहित्य सभी सभ्य 
  देशों की भाषा 
  में विपुल मात्रा 
  में पाया जाता 
  है। अत: यहाँ केवल 
  प्रमुख रचनाओं 
  का नामोल्लेख 
  किया जाता है।</p>
<p  >मूल रचना 
  के संबंध में बर्नेट् 
  (आक्सफोर्ड), बेकर, 
  स्टालबोम् (जर्मनी) 
  के संस्करण अत्यंत 
  प्रामाणिक माने 
  जाते हैं। अफ़लातून 
  की रचनाओं के 
  अनुवाद समस्त प्रमुख 
  यूरोपीय भाषाओं 
  में उपलब्ध हैं।</p>
<p  >अंग्रेजी में जावेट 
  का अनुवाद अधिक 
  प्रसिद्ध है, पर 
  बहुत सही नहीं 
  है, यद्यपि इसकी 
  शैली अत्यंत आकर्षक 
  है। लोएब् क्लासिकल 
  लाइब्रेरी में अफ़लातून 
  की समस्त रचनाएँ---मूल 
  और अनुवाद---१२ 
  जिल्दों में प्रकाशित 
  हो चुकी हैं। काँनफोर्ड 
  के अनुवाद अधिक 
  विश्वसनीय हैं। 
  हाल में कई ग्रंथों 
  के सुलभ अनुवाद 
  भी प्रकाशित हुए 
  हैं। हिंदी में स्वर्गीय 
  डा. बेनीप्रसाद 
  ने सुकरात के 
  जीवन से संबंध 
  रखने वाली कुछ 
  छोटी रचनाओं 
  का अंग्रेजी में 
  अनुवाद किया 
  था जाए नागरीप्रचारिणी 
  सभा द्वारा 'सुकरात' 
  नाम से प्रकाशित 
  हुआ था। भोलानाथ 
  शर्मा ने 'रिपब्लिक' 
  का मूल ग्रीक भाषा 
  से हिंदी में अनुवाद 
  किया है जो 'आदर्श 
  नगरव्यवस्था' नाम 
  से हिंदी समिति 
  द्वारा प्रकाशित 
  किया गया है।</p>
<p  >अफ़लातून से 
  संबंधित आलोचनात्मक 
  साहित्य में निम्नलिखित 
  उल्लेखनीय हैं---बनेंट 
  : ग्रीक फिलासफी 
  फ्रॉम थलैस् 
  टु; टेलर : प्लेटो; 
  फोल्ड द फिलॉसफ़ी 
  ऑव प्लैटो और 
  प्लैटो, ऐंड हिज् 
  कंटेंपोरेरीज्; 
  त्सैलर : प्लेटो 
  ऐंड द ओल्डर अकाडेमी;गौंपर्त्स 
  : ग्रीक थिंकर्स् 
  जिल्द २ और ३; शोरी 
  : ह्वाट् प्लैटो 
  सेड, और यूनिटी 
  ऑव प्लैटोज 
  थॉट्; रिट्टर 
  : द एसेंस ऑव प्लैटोज़ 
  फिलासफी, और 
  फ्लातोन, जाएइन् 
  लबन्, ज़ाइने श्रिफ्टैन्, 
  जाएइने लीरे (जर्मन 
  भाषा में) (रिट्टर 
  आधुनिक समय 
  में प्लैटो का 
  सर्वश्रेष्ठ विशेषज्ञ 
  माना जाता है।); 
  ग्रूव : प्लैटोज़ 
  थॉट; वैर्नर 
  याएगर: पाइडेइया, 
  जिल्द २ और ३; फ्रीड्लांडर; 
  प्लातोन्; उर्विक 
  : मेसेज ऑव प्लैटो; 
  विलामोवित्स् 
  मेओलैन्डॉर्फ् 
  : प्लातोन् भाग 
  १, २ (जर्मन भाषा); 
  लियॉन् रोबिन 
  : ग्रीक थॉट्; लूतॉस्लास्की 
  : द ऑरिजिन ऐंड 
  ग्रोथ् ऑव प्लैटोज़ 
  लॉजिक्; स्ट्युआर्ट 
  : द मिथ्स् ऑव प्लैटो; 
  क्रॉसमैन् : प्लैटो 
  टुडे; पौपर : द 
  ओपन् सोसाइटी 
  ऐंड इट्स एनीमीज; 
  लॉज : फिलासफ़ी 
  ऑव प्लैटो; तामसकर 
  : अफ़लातून की समाजिक 
  व्यवस्था (हिंदी)।</p>
<p  >(भो.ना.श.)</p>
<p></p>
</font> 
</body></html>