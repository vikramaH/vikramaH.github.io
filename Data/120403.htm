<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हरिश्चंद्र</span></b><span   style="font-size: 14pt; font-family: DV-TTSurekhEN;"> (राजा) अयोध्या 
    के प्रसिद्ध सूर्यवंशी राजा जो सत्य्व्रात के पुत्र थे। ये अपनी सत्यनिष्ठा 
    के लिए अद्वितीय हैं और इसके लिए इन्हें अनेक कष्ट सहने 
    पड़े। ये बहुत दिनों तक पुत्रहीन रहे पर अंत में अपने कुलगुरु 
    वशिष्ठ के उपदेश से इन्होंने वरुणदेव की उपासना की तो 
    इस शर्त पर पुत्र जन्मा कि उसे हरिश्चंद्र यज्ञ में बलि दे दें। 
    पुत्र का नाम रोहिताश्व रखा गया और जब राजा ने वरुण के 
    कई बार आने पर भी अपनी प्रतिज्ञा पूरी न की तो उन्होंने 
    हरिश्चंद्र को जलोदर रोग होने का शाप दे दिया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रोग 
    से छुटकारा पाने और वरुणदेव को फिर प्रसन्न करने के लिए 
    राजा वशिष्ठ जी के पास पहुँचे। इधर इंद्र ने रोहिताश्व 
    को वन में भगा दिया। राजा ने वशिष्ठ जी की सम्मति से अजीगर्त 
    नामक एक दरिद्र ब्राह्मण के बालक शुन:शेप को खरीदकर यज्ञ की 
    तैयारी की। परंतु बलि देने के समय शमिता ने कहा कि मैं 
    पशु की बलि देता हूँ, मनुष्य की नहीं। जब शमिता चला गया 
    तो विश्वामित्र ने आकर शुन:शेप को एक मंत्र बतलाया और उसे 
    जपने के लिए कहा। इस मंत्र का जप कने पर वरुणदेव स्वयं 
    प्रकट हुए और बोले </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    हरिश्चंद्र, तुम्हारा यज्ञ पूरा हो गया। इस ब्राह्मणकुमार को 
    छोड़ दो। तुम्हें मैं जलोदर से भी मुक्त करता हूँ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यज्ञ 
    की समाप्ति सुनकर रोहिताश्व भी वन से लौट आया और शुन:शेप 
    विश्वामित्र का पुत्र बन गया। विश्वामित्र के कोप से हरिश्चंद्र 
    तथा उनकी रानी शैव्या को अनेक कष्ट उठाने पड़े। उन्हें काशी 
    जाकर श्वपच के हाथ बिकना पड़ा, पर अंत में रोहिताश्व की 
    असमय मृत्यु से देवगण द्रवित होकर पुष्पवर्षा करते हैं और 
    राजकुमार जीवित हो उठता है।<span   style="">  
 
    </span>((स्व.) रामज्ञा द्विवेदी)</span></p>
</div>
</body></html>