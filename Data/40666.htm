<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >जहाजरानी 
  का इतिहास </b></font><font    size="4">नदियाँ 
  और समुद्रों 
  में नावों और 
  जहाजों से यात्रा 
  तथा व्यापार 
  का प्रारंभ लिखित 
  इतिहास से पूर्व 
  हो गया था। प्राय: 
  साधारण जहाज 
  ऐसे बनाए जाते 
  थे कि आवश्यकता 
  पड़ने पर उनसे 
  युद्ध का काम भी 
  लिया जा सके, 
  क्योंकि जलदस्युओं 
  का भय बराबर 
  बना रहता था 
  और इनसे जहाज 
  की रक्षा की क्षमता 
  आवश्यक थी। ये जहाज 
  डाँड़ों या पालों 
  अथवा दोनों 
  से चलाए जाते 
  थे और वांछित 
  दिशा में ले जाने 
  के लिये इनमें 
  किसी न किसी 
  प्रकार के पतवार 
  की भी व्यवस्था होती 
  थी। स्थलमार्ग से 
  जलमार्ग सरल 
  और सस्ता होता 
  है, इसलिये बहुत 
  बड़ी या भारी 
  वस्तुओं को बहुत 
  दूर के स्थानों 
  में पहुँचाने 
  के लिये आज भी 
  नावों अथवा 
  जहाजों का उपयोग 
  होता है। प्राचीन 
  काल में सभ्यता 
  का उद्भव नौगम्य 
  नदियों या समुद्रतटों 
  पर ही विशेष 
  रूप से हुआ और 
  ये ही वे स्थान 
  थे जहाँ विविध 
  संस्कृतियों की, 
  जातियों के सम्मिलन 
  से, परवर्ती प्रगति 
  का बीजारोपण 
  हुआ।</font></p>
<p> <font    size="4">प्राक् 
  ऐतिहासिक काल 
  <font padma_font_family_property="Symbol" face="Symbol">-</font> कुछ विद्वानों 
  का मत है कि भारत 
  और शत्तेल अरब 
  की खाड़ी तथा फरात 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Euphrates</font><font    size="4">) 
  नदी पर बसे प्राचीन 
  खल्द (</font><font padma_font_family_property="Times New Roman, Times, serif" face="Times New Roman, Times, serif" size="4">Chaldea</font><font    size="4">) 
  देश के बीच ईसा 
  से ३,००० वर्ष पूर्व 
  जहाजों से आवागमन 
  होता था। भारत 
  के प्राचीनतम 
  ग्रंथ ऋग्वेद में 
  जहाज और समुद्रयात्रा 
  के अनेक उल्लेख है 
  (ऋक् १।२५।७, १।४८।३, १।५६।२, ७।८८।३-४ इत्यादि)। 
  प्रथम मंडल (१।११६।३) की 
  एक कथा में १०० डाँड़ोंवाले 
  जहाज द्वारा समुद्र 
  में गिरे कुछ लोगों 
  की प्राणरक्षा का 
  वर्णन है। इन उल्लेखों 
  से ज्ञात होता 
  है कि ऋग्वेद काल, 
  अर्थात् लगभग 
  २,००-१,५०० वर्ष ईसा पूर्व, 
  में यथेष्ट बड़े जहाज 
  बनते थे और 
  भारतवासी समुद्र 
  द्वारा दूर देशों 
  की यात्रा करते 
  थे। वाल्मीकीय 
  रामायण के अयोध्याकांड 
  में जहाजों पर 
  चढ़कर जलयुद्ध 
  करने का उल्लेख 
  मिलता है तथा 
  महाभारत के 
  द्रोण पर्व में 
  ऐसे वणिकों का 
  उल्लेख है, जिनका 
  जहाज टूट गया 
  था और जिन्होंने 
  एक द्वीप में पहुँचकर 
  रक्षा पाई थी। 
  मनुसंहिता में 
  जहाज के यात्रियों 
  से संबंधित नियमों 
  का वर्णन है। याज्ञवल्क्य 
  सहिता, मार्कंडेय 
  तथा अन्य पुराणों 
  में भी अनेक स्थलों 
  पर जहाजों तथा 
  समुद्रयात्रा संबंधित 
  कथाएँ और वार्ताएँ 
  हैं। धर्मग्रंथों 
  के अतिरिक्त अनेक 
  संस्कृत काव्य, नाटक 
  आदि भी प्राचीन 
  भारत के अर्णवपोतों 
  की गौरवगाथाओं 
  से भरे पड़े हैं। 
  भारतवासी जहाजों 
  पर चढ़कर जलयुद्ध 
  करते थे, यह ज्ञात 
  वैदिक साहित्य 
  में तुग्र ऋषि के 
  उपाख्यान से, रामायण 
  में कैवर्तों की 
  कथा से तथा लोकसाहित्य 
  में रघु की दिग्विजय 
  से स्पष्ट हो जाती 
  है। पालि साहित्य 
  के जातकों एवं 
  प्राकृत में लिखित 
  जैन पुराणों 
  में भी जहाजों 
  और समुद्रयात्रा 
  के विवरण पाए 
  जाते हैं। प्रसिद्ध 
  विद्वान् टामस 
  विलियम रीस 
  डेविड्स के मतानुसार 
  'प्राचीन काल में 
  भारत का बाबुल 
  और संभवत: 
  मिस्र, फिनिशिया 
  और अरब देशों 
  के साथ समुद्र 
  द्वारा वाणिज्य 
  संबंध था। इन देशों 
  के व्यापारी प्राय: 
  वाराणसी या 
  चंपा से जहाज 
  पर सवार होते 
  थे। इसका उल्लेख प्राय: 
  मिलता है।'</font></p>
<p> <font    size="4">यह नि:संदेह 
  है कि प्राचीन 
  काल में फिनिशिया 
  निवासी बड़े साहसी 
  समुद्रगामी थे। 
  इन्होंने भूमध्यसागर 
  के तटवर्ती अनेक 
  स्थानों पर पत्तन 
  और उपनिवेश 
  स्थापित कर रखे 
  थे और एशिया 
  के विभिन्न देशों 
  से माल इकट्ठा 
  कर वे समस्त यूरोपीय 
  देशों में पहुँचाते 
  थे। यह व्यापार 
  ही इस जाति की 
  समृद्धि का मुख्य 
  कारण था। ईसा 
  पूर्व सातवीं 
  या छठी शताब्दी 
  तक भारत से मिस्र, 
  खल्द तथा दजला 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Tigris</font><font    size="4">) 
  नदी से होते 
  हुए बाबुल (</font><font padma_font_family_property="Times New Roman, Times, serif" face="Times New Roman, Times, serif" size="4">Babylon</font><font    size="4">) 
  तक समुद्रतटीय 
  भागों द्वारा 
  व्यापार का नियमित 
  क्रम बँध गया था। 
  पिछले काल में 
  ग्रीस निवासियों 
  का भी भूमध्यसागरीय 
  व्यापार में हाथ 
  हो गया था, किंतु 
  रोम साम्राज्य 
  के स्थापित होने 
  पर जब निरंतर 
  युद्ध तथा जलदस्युओं 
  के अत्याचारों 
  से शांति मिली 
  तभी यूरोपीय 
  समुद्रीय व्यापार 
  पूर्ण उत्कर्ष पर 
  पहुँच सका।</font></p>
<p> <font    size="4">ऐतिहासिक 
  काल <font padma_font_family_property="Symbol" face="Symbol">-</font> ईसा 
  पूर्व चतुर्थ 
  शताब्दी में भारत 
  अभियान से लौटते 
  समय सिंकदर महान् 
  के सेनापति निआर्कस 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Nearchus</font><font    size="4">) 
  ने अपनी सेना 
  को समुद्रमार्ग 
  से स्वदेश भेजने 
  के लिये भारतीय 
  जहाजों का बेड़ा 
  एकत्रित किया था। 
  ईसा पूर्व द्वितीय 
  शताब्दी में निर्मित 
  सांची स्तूप के 
  पूर्व तथा पश्चिमी 
  द्वारों पर अन्य 
  मूर्तियों के मध्य 
  जहाजों की प्रतिकृतियाँ 
  भी हैं। ईसा की 
  द्वितीय शताब्दी 
  के इतिहासकार 
  ऐरिऐन (</font><font padma_font_family_property="Times New Roman, Times, serif" face="Times New Roman, Times, serif" size="4">Arrian</font><font    size="4">) 
  का कहना है कि 
  पंजाब देश की 
  एक जाति तीस डाँड़वाले 
  जहाज बनाकर 
  उन्हें किराए पर 
  चलाया करती 
  थी। इन्होंने पत्तनों 
  का भी उल्लेख किया 
  है। ग्रीक दूत मेगास्थिनीज 
  के अनुसार मौर्ययुग 
  में एक विशेष जाति 
  के लोग राज्य 
  की देखरेख में 
  जहाज बनाने 
  का कार्य करते 
  थे। स्ट्रैबो (</font><font padma_font_family_property="Times New Roman, Times, serif" face="Times New Roman, Times, serif" size="4">Strabo, 
  </font><font    size="4">ई. पू. ६४-२४ 
  ई.) का कहना है 
  कि ये जहाज व्यापारियों 
  को किराए पर 
  दिए जाते थे। कौटिल्य 
  ने अपने अर्थशास्त्र 
  में (काल ३२१-२९६ ई. पू.) 
  राज्य के एक स्वतंत्र 
  विभाग की चर्चा 
  की है, जिसके 
  ऊपर नदी और 
  समुद्रयात्रा विषयक 
  सब प्रबंधों का 
  भार रहता था। 
  पत्तनों की व्यवस्था, 
  कर की तथा वणिकों 
  और यात्रियों 
  से भाड़े की वसूली, 
  नियमों का पालन 
  कराना इत्यादि 
  इस विभाग के कर्तव्य 
  थे। भारत के समुद्रतटीय 
  प्रदेशों में स्थित 
  अनेक पत्तनों से 
  समुद्र द्वारा आवागमन 
  तथा व्यापार 
  होता था।</font></p>
<p> <font    size="4">बंबई 
  से २५ मील दूर 
  सालसेट द्वीप 
  पर अवस्थित तथा 
  ईसा की द्वितीय 
  शताब्दी में निर्मित, 
  कन्हेरी के गिरिमंदिर 
  में उत्कीर्ण एक चित्र 
  में भग्न जहाज और 
  व्याकुल यात्रीगण 
  प्रार्थना करते 
  दिखाए गए हैं: अजंता 
  की द्वितीय गुहा 
  में जहाज संबंधी 
  चित्र अंकित हैं। 
  इनमें से एक में विजय 
  की सिंहलयात्रा 
  दिखाई है। चित्रों 
  के अधिकांश जहाजों 
  में लंबे लंबे 
  मस्तूल और अनेक 
  पाल हैं। इतिहासकार 
  विंसेंट स्मिथ का 
  मत है कि द्वितीय 
  और तृतीय शताब्दी 
  क आंध्र राजाओं 
  की मुद्राओं में 
  जहाजों की प्रतिलिपियों 
  से अनुमान होता 
  है कि इनका साम्राज्य 
  समुद्र पार के देशों 
  में भी था। पल्लव 
  राजाओं के सिक्कों 
  में भी जहाज के 
  चित्र मिलते हैं। 
  ईसा के ४०० वर्ष 
  पश्चात् चीनी 
  यात्री फाहियान 
  (फाशिईन, </font><font padma_font_family_property="Times New Roman, Times, serif" face="Times New Roman, Times, serif" size="4">Fa-Hsien</font><font    size="4">) 
  ने ताम्रलिप्ति 
  से एक जहाज पर 
  चढ़कर स्वदेश 
  की यात्रा की थी। 
  ताम्रलिप्ति, पूर्व 
  बंग के चटगाँव 
  तथा भारत के 
  अन्य पत्तनों से वणिकों 
  और यात्रियों 
  की समुद्रयात्राओं 
  के उल्लेख मिलते 
  हैं। प्राचीन भारत 
  में जहाजों की 
  निर्माण प्रणाली 
  के सिद्धांतों 
  और नियमों 
  का ज्ञान भोज 
  के 'युक्तिकल्पतरु' 
  नामक ग्रंथ से 
  मिल सकता है।</font></p>
<p> <font    size="4">प्राचीन 
  काल में नौवहन 
  सुव्यवस्थित व्यापार 
  था। जहाज के स्वामी, 
  माल भेजनेवाले 
  वणिक् और यात्रियों 
  के संबंध में स्पष्ट 
  नियम निर्धारित 
  थे। प्राय: वणिकों 
  के अपने जहाज 
  होते थे, किंतु 
  वणिक् पूरा 
  जहाज, या उसपर 
  माल लादने योग्य 
  स्थान, किराए पर 
  भी लेते थे। कुछ 
  यात्राओं के लिये 
  कई वणिक् एकत्रित 
  हो संघ भी स्थापित 
  कर लेते थे। वणिक् 
  प्रसिद्ध पत्तनों 
  में अपने गुमाश्ते 
  भी रखते थे। इन 
  पत्तनों के विकास 
  के लिये आवश्यक 
  उपाय किए जाते 
  थे। जहाज हजारों 
  मील लंबी यात्राएँ 
  करते थे। ईसा 
  से ५०० वर्ष पूर्व 
  भी फिनीशियन 
  नाविक मिस्र के 
  पत्तनों से चलकर 
  अफ्रीका के पश्चिम 
  समुद्रतट तक जाते 
  थे। रोमन काल 
  में रोम और 
  भारत के बीच 
  मिस्र होते बहुत 
  बड़ा व्यापार होता 
  था। इसका प्रमाण 
  ईसा की प्रथम 
  शताब्दी में लिखित 
  ग्रंथ 'पेरिप्लस 
  ऑव दि एरथ्रीियन 
  सी' (</font><font padma_font_family_property="Times New Roman, Times, serif" face="Times New Roman, Times, serif" size="4">Periplus of the 
  Erythrean Sea</font><font    size="4">) में मिलता 
  है।</font></p>
<font  size="4"> 
<p  >२५० टन भारत 
  तक के और कुछ 
  इससे भी बड़े जहाज 
  बनते थे। जब युद्धोपयोगी 
  जहाज बनने लगे 
  तो लंबे, सँकरे, 
  डाँड़ों से चलने 
  और सरलता से 
  इधर-उधर घूमनेवाले 
  जहाज बनाए गए। माल 
  ढोनेवाले, या 
  व्यापारी जहाज 
  चौड़े, गहरे और 
  पाल से यात्रा 
  करनेवाले होते 
  थे। इनकी चाल मंद 
  होती थी और 
  इनको घुमाने 
  में देर लगती 
  थी। इन जहाजों 
  में डाँड़ों का उपयोग 
  सहायताकारी 
  होता था। साधारणत: 
  जहाज भूमि से 
  अधिक दूर नहीं 
  जाते थे और 
  मौसम खराब 
  होने पर पास 
  के किसी पत्तन 
  की शरण लेते 
  थे। सुरक्षा के 
  लिये जहाजों 
  को पत्तनों और 
  अन्य रक्षित स्थानों 
  में महीनों रुक 
  जाना पड़ता था। 
  भारत की यात्रा 
  में मानसून से 
  बड़ी सहायता मिलती 
  थी और यह प्राय: 
  बिना बीच में 
  रुके संपन्न हो 
  जाती थी। नौ-चालन-विज्ञान 
  प्रारंभिक अवस्था 
  में था। आधुनिक 
  सहायता यंत्र 
  तो दूर, दिशाओं 
  को बतानेवाले 
  साधारण चुंबकीय 
  दिक्सूचक तक नहीं 
  थे। इसलिये भूमि 
  से बहुश: संपर्क 
  बनाए रखना आवश्यक 
  होता था और 
  लंबी महासागरीय 
  यात्राएँ अव्यावहारिक 
  थीं।</p>
<p  >फिर भी, साहसी 
  मनुष्यों ने अज्ञात 
  सागरों में हजारों 
  मीलों की यात्राएँ 
  कीं। भारतवासियों 
  ने अपने देश से 
  अति दूर, कितने 
  ही समुद्रों को 
  लाँघकर स्वर्णद्वीप 
  (सुमात्रा), यवद्वीप 
  (जावा), हिंद चीन 
  इत्यादि में उपनिवेश 
  तथा राज्य स्थापित 
  किए और भारतीय 
  संस्कृति फैलाई। 
  सबसे आश्चर्यजनक 
  बात तो प्रशांत 
  महासागर स्थित 
  सहस्रों द्वीपों 
  में मनुष्यों का 
  बसना है। ये अल्प 
  विकसित सभ्यतावाले 
  मनुष्य अवश्य एशिया, 
  आस्ट्रेलिया या 
  अमरीका महादेशों 
  से ही इन छोटे 
  छोटे द्वीपों 
  में पहुँचे होंगे। 
  इनमें से अनेक की 
  दूरी इन महादेशों 
  अथवा अन्य द्वीपों 
  से १,००० मील से भी 
  अधिक है और यह 
  महानागर अचानक 
  उठनेवाले भयंकर 
  तूफानों के लिये 
  प्रसिद्ध है। ये यात्राएँ 
  बेड़ों डोंगों में 
  ही पूरी की गई 
  होंगी।</p>
</font> 
<p><font    size="4">मध्य युग 
  <font padma_font_family_property="Symbol" face="Symbol">-</font> १४वीं और 
  १५वीं शताब्दी में 
  जहाज के शिल्प 
  ने यूरोप में 
  बहुत उन्नति की। 
  नौचालन विद्या 
  में भी बड़ा प्रगति 
  हुई। दिक्सूचक 
  का प्रयोग १२वीं 
  शताब्दी में आरंभ 
  हो गया था। गुनिया 
  यंत्र (</font><font padma_font_family_property="Times New Roman, Times, serif" face="Times New Roman, Times, serif" size="4">Cross staff</font><font    size="4">) 
  तथा ऐस्ट्रोलेब 
  वेधयंत्र से अक्षांश 
  की गणना संभव 
  हो गई। इस प्रगति 
  ने महासमुद्र की 
  यात्राओं को साहस 
  दिया। सन् १४६९ में 
  जॉन कैवट नामक 
  अंग्रेज नाविक 
  उत्तरी अमरीका 
  के तट पर उतरा 
  तथा सन् १४९२ में पुर्तगाली 
  वास्को-डी गामा 
  उत्तमाशा अंतरीप 
  होते हुए भारत 
  में कालीकट के 
  बंदरगाह पर 
  पहुँच गया। ये 
  यात्राएँ ऐसे समुद्रों 
  की थीं जिनके 
  कोई मानचित्र 
  आदि उस समय तक 
  नहीं बने थे। नौचालन 
  विज्ञान का ज्ञान 
  प्रारंभिक था, 
  जिसके कारण 
  देशांतर रेखा 
  की गणना में ६०० मील 
  तक की भूल हो 
  सकती थी। इस अवस्था 
  में मैंगलैन (</font><font padma_font_family_property="Times New Roman, Times, serif" face="Times New Roman, Times, serif" size="4">Magellan</font><font    size="4">) 
  ने सन् १५१९-२२ में जहाज 
  द्वारा पृथ्वी की 
  परिक्रमा पूरी 
  की। इन यात्राओं 
  ने तथा उपनिवेशीय 
  और दासों के 
  व्यापार ने बड़े 
  जहाजों के निर्माण 
  को प्रगति दी।</font></p>
<p> <font    size="4">रोमन 
  साम्राज्य के पतन 
  के पश्चात् यूरोपीय 
  राष्ट्रों में इटली 
  के नगर राज्य 
  जेनोआ, पिसा 
  और विशेषकर 
  वेनिस का समुद्रीय 
  व्यापार और 
  यातायात पर 
  प्रभुत्व हो गया 
  था। यह प्रभुत्व मुख्यत: 
  पूर्वी देशों से 
  व्यापार पर आधारित 
  था। इस प्रभुत्व को 
  तोड़ने और पूर्वी 
  व्यापार हथियाने 
  के उद्देश्य से प्रेरित 
  हो पुर्तगाल 
  और स्पेन राज्यों 
  ने बड़े जहाज बनाए 
  और महासागरीय 
  लंबी यात्राएँ 
  कर भारत तक 
  पहुँचने की चेष्टाएँ 
  कीं। सन् १५८१ में जब 
  पुर्तगाल और 
  स्पेन के राज्य एक 
  हो गए, स्पेन की 
  बराबरी करनेवाली 
  अन्य सागरीय शक्ति 
  नहीं रह गई। फिर 
  भी विश्व का बहुत 
  बड़ा व्यापार डच 
  जहाजों द्वारा 
  होता था। उत्तरी 
  समुद्र के मत्स्य व्यापार 
  में डच १५वीं शताब्दी 
  में ही प्रमुख हो 
  गए थे। १७वीं शताब्दी 
  के प्रारंभ में 
  इनके १,५०० से लेकर 
  २,००० जहाज तक समुद्र 
  परिवहन में लगे 
  हुए थे। भूमध्यसागरीय 
  व्यापार के बहुत 
  से भाग पर भी 
  डच पोतों का 
  अधिकार हो गया। 
  इस शताब्दी में 
  तीन दारुण युद्धों 
  के फलस्वरूप अंग्रेजों 
  की समुद्र पर प्रमुखता 
  स्थापित हुई, किंतु 
  सन् १७७५ तक, ऐडैम 
  स्मिथ के कथनानुसार, 
  जहाजों द्वारा 
  परिवहन व्यापार 
  का सबसे अधिक 
  भाग डच हाथों 
  में था। १८वीं शताब्दी 
  उपनिवेश-स्थापन 
  का काल था। उपनिवेशों 
  की आवश्यकताओं 
  और बढ़ते हुए 
  व्यापार ने अंग्रेजी 
  जहाजरानी ने 
  बड़ी उन्नति की। लंदन 
  नाविक बीमे 
  की सबसे बड़ी मंडी 
  हो गया, जिससे 
  सब प्रकार की 
  जहाजी खबरें 
  नियमित रूप से 
  एकत्रित होने लगीं। 
  सन् १७३१ में षष्ठक (</font><font padma_font_family_property="Times New Roman, Times, serif" face="Times New Roman, Times, serif" size="4">Sextant</font><font    size="4">) 
  तथा सन् १७३५ में कालमापी 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Chronometer</font><font    size="4">) 
  का आविष्कार होने 
  से नौचालन 
  अधिक विश्वसनीय 
  हो गया तथा 
  अनेक साहसिक 
  सामुद्रिक अभियानों 
  के फलस्वरूप समुद्रतटों, 
  हवाओं और जलधाराओं 
  संबंधी सूचनाएँ 
  एकत्रित हुई। पहले 
  से कहीं अधिक संख्या 
  में तथा विश्वसनीय, 
  सागरीय मानचित्र 
  तथा नाविक निर्देश 
  तैयार हुए। पूर्वोक्त 
  कारणों से अंग्रेजी 
  नौवहन से निरंतर 
  वृद्धि होती रही 
  तथ सन् १८१४ तक ब्रिटिश 
  साम्राज्य के जहाजों 
  का रजिस्टर्ड टन 
  भार २६,१६,००० हो गया। 
  इस समय १,००० टन या 
  इसके अधिक भारवाले 
  सबसे बड़े जहाज 
  ईस्ट इंडिया कंपनी 
  के थे।</font></p>
<p> <font    size="4">भारतीय 
  जहाज <font padma_font_family_property="Symbol" face="Symbol">-</font> सन् 
  १३४४ में इब्न बतूता 
  नामक प्रसिद्ध यात्री 
  मलाबार से मालद्वीप 
  होते हुए चटगाँव 
  गए थे और वहाँ 
  से जहाज पर चढ़कर 
  चीन गए थे। उस समय 
  चटगाँव और 
  उसके दक्षिण में 
  देशी शिल्पियों 
  के जहाज-निर्माण 
  के बहुत से कारखाने 
  थे। इन कारखानों 
  में से कुछ ने सन् 
  १७७५ तक अपने शिल्प 
  की प्रसिद्धि अक्षुण्ण 
  रखी थी। इसके 
  कुछ वर्ष पूर्व 
  यहाँ निर्मित तथा 
  भारतीय नाविकों 
  द्वारा परिचालित 
  बकलैंड नामक एक 
  जहाज ने उत्तमाशा 
  अंतरीप होते 
  हुए स्कॉटलैंड की 
  ट्वीड नदी पर 
  यात्रा की थी। अंग्रेज 
  नाविक इस जहाज 
  की बनावट और 
  कार्यक्षमता देखकर 
  आश्चर्यचकित हो 
  गए थे। भारत में 
  व्यापार के लिये 
  स्थापित ईस्ट इंडिया 
  कंपनी ने सन् 
  १६१३ में भारतीय 
  नौसेना, इंडियन 
  मैरीन, की स्थापना 
  की, जिसने पुर्तगालियों 
  और डचों के साथ 
  अनेक युद्ध किए। इस 
  सेना के लिये 
  जहाज सूरत में 
  सन् १७३५ तक बनते 
  थे। इसी वर्ष बंबई 
  में गोदी बाड़े 
  (</font><font padma_font_family_property="Times New Roman, Times, serif" face="Times New Roman, Times, serif" size="4">dock yard</font><font    size="4">) 
  की स्थापना हुई 
  और जहाज इसमें 
  बनने लगे। सन् 
  १७७५ तक यह बाड़ा विश्व 
  के किसी भी अन्य 
  गोदी बाड़े की 
  बराबर कर 
  सकता था और 
  यह बात सर्वमान्य 
  थी कि बंबई में 
  सागौन की लकड़ी 
  के बने जहाज 
  यूरोप में बने 
  जहाजों से श्रेष्ठ 
  होते थे। अंग्रेजी 
  नौसेना के लिये 
  यदि कोई जहाज 
  यूनाइटेड किंग्डम 
  के बाहर बनाना 
  आवश्यक होता 
  था तो वह बंबई 
  में ही बनाया 
  जाता था। सन् 
  १९१५ में चटगाँव के 
  एक व्यापारी का 
  भारतनिर्मित, 
  'अमीना खातुम' 
  नामक एक बड़े जहाज 
  का सागर-अवतरण 
  हुआ। तत्कालीन 
  गवर्नमेंट के 
  अंग्रेज मैरीन 
  सवेंयर के मतानुसार 
  'यह विलायती 
  जहाज की अपेक्षा 
  निर्माणकौशल 
  में किसी प्रकार 
  हीन नहीं था। गठन 
  और सुंदरता 
  भी तदनुरूप थी।'</font></p>
<p> <font    size="4">वाष्प 
  का उपयोग <font padma_font_family_property="Symbol" face="Symbol">-</font> 
  १९वीं शताब्दी के 
  प्रांरभ में जहाजों 
  को चलाने के 
  लिये वाष्पशक्ति 
  के उपयोग की 
  ओर ध्यान गया। 
  सन् १८०२ में प्रथम 
  सफल स्टीमर का 
  उपयोग फर्थ और 
  क्लाइड नहर पर 
  हुआ। शनै: शनै: 
  स्टीमरों का प्रयोग 
  बढ़ता गया, पर 
  दीर्घ काल तक 
  ये नदियों में, 
  या समुद्र में, छोटी 
  यात्राओं के लिये 
  प्रयुक्त होते रहे। 
  महासागरीय 
  यात्राओं में वाष्प 
  के इंजिनों से 
  केवल पालों 
  के सहायक के 
  रूप में काम लिया 
  जाता था। इसका 
  मुख्य कारण यह 
  था कि वाष्प की 
  सहायता से चलने 
  वाले जहाजों 
  में ईधंन का खर्च 
  अधिक होता था। 
  वाष्प इंजिन से 
  डाँड़ों का काम 
  करनेवाले, तख्ते 
  लगे हुए चक्र (</font><font padma_font_family_property="Times New Roman, Times, serif" face="Times New Roman, Times, serif" size="4">paddle 
  wheel</font><font    size="4">) घुमाए 
  जाते थे और 
  जहाज वैसे ही 
  चलता था जैसा 
  आज भी नदियों 
  के अनेक स्टीमरों 
  में होता है। सन् 
  १८३८ में सर्वप्रथम 
  वाष्पचालित चार 
  अंग्रेजी जहाजों 
  ने अंधमहासागर 
  पारकर अमरीका 
  तक की यात्रा की 
  और सन् १८४० से 
  इंग्लैंड और उत्तरी 
  अमरीका के बीच 
  प्रत्येक पखवारे 
  में डाक लाने और 
  ले जाने का काम 
  लगभग १,१५० टन भार 
  के चार स्टीमर 
  करने लगे।</font></p>
<p> <font    size="4">अभी भी 
  जहाज मुख्यत: पालवाले 
  होते थे। अमरीका 
  ने ऐसे जहाजों 
  की निर्माणकला 
  में बहुत उन्नति 
  की। सन् १८४३ में 'रेनबो' 
  नामक क्लिपर 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Clipper</font><font    size="4">) 
  जाति का पाल 
  से चलनेवाला 
  विशेष तीव्रगामी 
  जहाज अमरीका 
  में तैयार किया 
  गया। इस क्षेत्र में 
  दीर्घ काल तक 
  अमरीका सबसे 
  आगे बना रहा। 
  सन् १८५६ तब अंग्रेज 
  व्यापारी अपने 
  व्यापार के लिये 
  अमरीकी तीव्रगामी 
  क्लिपर जहाज खरीदते 
  रहे। किंतु पालवाले 
  जहाजों के दिन 
  पूरे हो चुके 
  थे१ धीरे धीरे 
  पाल का स्थान वाष्प 
  इंजिनों ने ले 
  लिया और पहले 
  से कहीं अधिक बड़े 
  जहाज बनने लगे। 
  सन् १८५८ में दीर्घकाय, 
  वाष्प की सहायता 
  से और ऐंठे हुए 
  डैनों (</font><font padma_font_family_property="Times New Roman, Times, serif" face="Times New Roman, Times, serif" size="4">screw 
  propellers</font><font    size="4">) से चलनेवाले 
  १८,९१४ टन के 'ग्रेट ईस्टन' 
  नामक जहाज ने 
  इंग्लैंड से अमरीका 
  की यात्रा की। इस 
  बीच इंजिनों 
  की बनावट में 
  सुधार हुआ, जिससे 
  ईधंन का खर्च 
  कम हो गया और 
  लंबी यात्राओं 
  में वाष्प का उपयोग 
  व्यापारियों 
  के लिये संभव 
  हो गया। स्वेज 
  नहर बन जाने 
  पर भारत तथा 
  अन्य दक्षिण एशियाई 
  देशों की यात्रा 
  के बीच के स्थानों 
  में कोयले के 
  संग्रहालय स्थापित 
  किए गए और इस नहर 
  के कारण यात्रा 
  की दूरी भी कम 
  हो गई। वाष्पचालित 
  जहाज जल्दी भी 
  पहुँचते थे। इन 
  बातों के कारण 
  धीरे धीरे पालवाले 
  जहाजों का स्थान 
  इंजिनवाले जहाजों 
  ने ले लिया।</font></p>
<font  size="4"> 
<p  >लकड़ी के स्थान 
  पर लोहा <font padma_font_family_property="Symbol" face="Symbol">-</font> 
  साथ ही साथ जहाज-निर्माण 
  में लकड़ी का स्थान 
  लोहे ने लिया। 
  लकड़ी के साथ लोहे 
  का अधिकाधिक 
  प्रयोग तो बहुत 
  पहले से आरंभ 
  हो गया था, किंतु 
  सन् १८३७ में लोहे 
  का सर्वप्रथम अंग्रेजी 
  जहाज तैयार 
  हुआ। इसके पश्चात् 
  भी लकड़ी और 
  लोहा के मिले 
  खुले जहाज बनते 
  रहे, पर सन् 
  १८७० में अंग्रेजी जहाजों 
  के छ: में से पाँच 
  अंश लोहे के तथा 
  तीन चौथाई 
  भाग स्टीम के जहाजों 
  का था। इस वर्ष 
  तक विश्व के सब 
  जहाजों के भार 
  का १६ प्रति शत स्टीमर 
  थे। सन् १८९० तक यह 
  अनुपात ५६ प्रति शत 
  हो गया और 
  सन् १९०० तक ६२ प्रति 
  शत। यह ध्यान में 
  रखना चाहिए कि 
  बराबर भारवाला 
  स्टीमर पालवाले 
  जहाज से तिगुना 
  या चौगुना 
  माल ढो सकता 
  है। पालवाले 
  जहाजों में क्षति 
  की आंशका अधिक 
  होती है। इसके 
  अतिरिक्त वे वायु 
  पर आश्रित होते 
  हैं तथा यात्रा 
  में उनका समय अनिश्चित 
  और स्टीमरों 
  से अधिक होता 
  है। स्टीमरों के 
  प्रयोग में विशेष 
  उपयोगी बात 
  यह है कि निर्दिष्ट 
  स्थान पर उनके 
  पहुँचने का 
  समय लगभग ठीक 
  ठीक बताया जा 
  सकत है। स्टीमरों 
  की श्रेष्ठता इसी 
  से स्पष्ट है कि यद्यपि 
  सन् १८५० से सन् १९०० 
  की अर्धशताब्दी 
  में इनका कुल भार 
  डेढ़ गुना ही बढ़ा, 
  पर परिवहनशक्ति 
  सात गुनी बढ़ 
  गई।</p>
</font> 
<p><font    size="4">जहाजों 
  से सभ्यता का विस्तार 
  <font padma_font_family_property="Symbol" face="Symbol">-</font> परिवहनशक्ति 
  में वृद्धि तथा 
  निश्चित समय पर 
  जहाजों के पहुँच 
  जाने ने महत्व 
  के परिवर्तनों 
  को जन्म दिया। 
  व्यापार की वृद्धि 
  के साथ साथ प्रवासियों 
  की संख्या में अत्यधिक 
  वृद्धि हुई। उद्योगों 
  में भी उन्नति हुई, 
  क्योंकि कारखानों 
  के लिये कच्चा 
  माल तथा बस्तियों 
  और नगरों 
  के जनपुंजों 
  की आवश्यकता की 
  वस्तुओं का निश्चित 
  समय पर पहुँचना 
  संभव हुआ। अधिक 
  व्यापार तथा 
  यात्रा की सुविधाओं 
  के कारण सब देशों 
  में जीवन का स्तर 
  पहले से अधिक 
  ऊँचा हो गया 
  और सभ्यता का 
  विस्तार हुआ। स्टीमरों 
  के विकास के साथ 
  जहाज उद्योग के 
  संगठन में भी 
  परिवर्तन हुए। 
  स्टीमरों के आगमन 
  के पूर्व निश्चित 
  मार्गों पर चलनेवाले 
  बड़े जहाजों के 
  स्वामी विशेष 
  व्यापारों में 
  लगे धनी वणिक् 
  हुआ करते थे, 
  किंतु अधिकतर 
  जहाजों में अनेक 
  आदमियों का 
  हिस्सा हुआ करता 
  था। इन मालिकों 
  में से योग्य और 
  अनुभवी को चुनकर 
  सब प्रबंध उसके 
  हाथ में सौं दिया 
  जाता था। स्टीमरों 
  का चलन होने 
  पर इनका मूल्य 
  अधिक होने के 
  कारण इस पद्धति 
  का स्थान सम्मिलित 
  पूँजीवाली कंपनियों 
  ने ले लिया। ये 
  कंपनियों ने 
  ले लिया। ये कंपनियाँ 
  कुछ पत्तनों के 
  बीच नियमित 
  रूप से यात्रा करनेवाले 
  बड़े जहाज, जो 
  लाइनर (</font><font padma_font_family_property="Times New Roman, Times, serif" face="Times New Roman, Times, serif" size="4">liner</font><font    size="4">) 
  कहलाते हैं, चलाती 
  है। ये लाइनर 
  निश्चित समय में 
  निर्दिष्ट स्थान पर 
  पहुँच जाते हैं 
  तथा बीच के स्थानों 
  पर उनके रुकने 
  का समय भी बँधा 
  रहता है। इन जहाजों 
  को नियमित रीति 
  से चलने के लिये 
  विस्तृत तथा व्ययसाध्य 
  संगठन आवश्यक 
  होता है। इसलिये 
  लाइनरोंवाली 
  कंपनियाँ क्रमश: 
  बड़ी व्यापारिक 
  संस्थाएँ हो गई। 
  अलेमीपोन (</font><font padma_font_family_property="Times New Roman, Times, serif" face="Times New Roman, Times, serif" size="4">tramps</font><font    size="4">) 
  या साधारण जहाज 
  किसी बँधे हुए 
  क्षेत्र में काम नहीं 
  करते। वे कुछ 
  समय के लिये, 
  या एक निश्चित यात्रा 
  के लिये, किराए 
  पर किराएदार 
  के इच्छानुसार 
  एक बंदरगाह से 
  दूसरे को माल 
  या यात्री पहुँचाते 
  हैं। इसका मालिक 
  कोई व्यापारी 
  या व्यक्ति होता 
  है। बहुत से ऐसे 
  जहाजों का मालिक 
  कोई कंपनी 
  भी हो सकती 
  है।</font></p>
<font  size="4"> 
<p  >नौसेना के 
  लड़ाकू जहाजों 
  के अतिरिक्त साधारण 
  व्यापारी जहाजों 
  ने पिछले दोनों 
  विश्वयुद्धों में 
  महत्व के काम किए। 
  सामान पहुँचाने 
  का काम तो इन्होंने 
  किया ही, प्रहरी 
  के कार्य, मार्गरक्षण 
  तथा अन्य नौसैनिक 
  सहायताओं के 
  लिये व्यक्ति तथा 
  जहाज इन्हीं से प्राप्त 
  हुए। इन युद्धों में 
  अनेक व्यापारी 
  जहाज नष्ट हुए, किन्तु 
  आवश्यकतानुसार 
  जहाजों के निर्माण 
  में भी अतीव वृद्धि 
  हुई। फल यह हुआ 
  कि प्रत्येक युद्ध 
  के पश्चात् कुल 
  जहाजों की परिवहन 
  शक्ति पहले से अधिक 
  हो रही। द्वितीय 
  विश्वयुद्ध में </p>
</font>
<p><font    size="4">४६,००,००० टन के 
  ७०० से अधिक जहाजों 
  के नष्ट हो जाने 
  पर भी युद्ध के 
  अंत में संयुक्त 
  राज्य अमरीका 
  के व्यापारी जहाजों 
  का बेड़ा अन्य सब देशों 
  के संयुक्त व्यापारी 
  बेड़ों से बड़ा था। 
  युद्ध के पश्चात् 
  सन् १९४६ में संयुक्त 
  राज्य का कुल निर्यात 
  व्यापार युद्धपूर्व 
  के निर्यात का 
  केवल १४ प्रति शत 
  था, परंतु युद्ध 
  के पश्चात् यह 
  ३० प्रतिशत हो गया। 
  सन् १९४७ में संयुक्त 
  राज्य, अमरीका, 
  को छोड़ अन्य सब 
  देशों का निर्यात 
  युद्धपूर्व का 
  ७५ प्रति शत, सन् १९४८ 
  में २५ प्रति शत तथा 
  सन् १९४९ में लगभग 
  वही हो गया 
  था जो युद्धपूर्व 
  था। जून, सन् १९४९ 
  तक युद्धोत्तर 
  व्यापार के लिये 
  मालवाहक जहाजों 
  का भार सन् १९३६ 
  के भार से १४,००,००० कुल 
  (</font><font padma_font_family_property="Times New Roman, Times, serif" face="Times New Roman, Times, serif" size="4">gross</font><font    size="4">) 
  टन बढ़कर ५,६०,००० कुल 
  टन </font><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4">संयुक्त 
  राज्य के आरक्षित 
  (</font><font padma_font_family_property="Times New Roman, Times, serif" face="Times New Roman, Times, serif" size="4">reserved</font><font    size="4">) 
  बेड़े को छोड़कर</font><font padma_font_family_property="DV1-TTYogesh,Algerian" face="DV1-TTYogesh,Algerian" size="4">] 
  </font><font    size="4">हो गया 
  था। युद्धपूर्व 
  बने जहाजों की 
  तुलना में युद्धोत्तर 
  जहाज साधारणतया 
  अधिक बड़े और 
  तीव्रगामी निर्मित 
  हुए।</font></p>
<p> <font    size="4">भारतीय 
  जहाज उद्योग <font padma_font_family_property="Symbol" face="Symbol">¾</font> 
  विदेशी शासन 
  के पश्चात् भारत 
  के जहाज उद्योग 
  को भारी धक्का 
  लगा। सन् १८६० से १९२५ 
  के बीच के समय 
  में जहाजों के 
  निर्माण के लिये 
  १०२ कंपनियों की 
  रजिस्ट्री हुई, 
  किंतु विदेशी 
  जहाजी कंपनियों 
  के कठिन विरोध 
  और अंग्रेजी सरकार 
  की नीति के कारण 
  इनमें से अधिकांश 
  का कामकाज बंद 
  हो गया। २० शताब्दी 
  के आरंभ में भारतीय 
  बेड़े के विकास 
  के लिये उद्योग आरंभ 
  हुए ओर सन् १९१९ 
  में सिंधिया स्टीम 
  नेविगेशन कंपनी 
  के स्थापित होने 
  से भारतीय जहाजरानी 
  का एक नया अध्याय 
  आरंभ हुआ, किंतु 
  विदेशी सरकार 
  की उपेक्षा के कारण 
  दीर्घ काल तक 
  विशेष उन्नति न 
  हो सकी। दूसरे 
  विश्वयुद्ध के आरंभ 
  में कुल १५,००० टन के 
  भारतीय जहाज 
  थे१ सन् १९४७ में जब 
  देश स्वत्रंत्र हुआ 
  इनका भार २,५०,००० टन 
  हो गया था। स्वाधीनना 
  के पश्चात् देश 
  का व्यापार बढ़ाने 
  तथा रक्षा के लिये 
  भी भारत सरकार 
  ने निश्चय किया 
  कि भारत का तटवर्ती 
  व्यापार, अर्थात् 
  प्रति वर्ष लगभग 
  २५ से ३० लाख टन माल 
  ढोने का काम, 
  भारतीय जहाजों 
  से ही हो तथा 
  पाँच सात वर्षो 
  से भारतीय जहाजों 
  की टन भार-क्षमता 
  २० लाख टन कर दी 
  जाए। इस कार्यक्रम 
  को पूरा करने 
  के लिये सन् १९५० 
  से पूर्वी जहाजरानी 
  निगम </font><font padma_font_family_property="Times New Roman, Times, serif" face="Times New Roman, Times, serif" size="4">(Eastern 
  shipping Corporation</font><font    size="4">) तथा 
  सन् १९६१ में दोनों 
  सम्मिलित होकर 
  भारतीय जहाजरानी 
  निगम हो गए। सन् 
  १९६३ के मध्य तक इस निगम 
  के पास २,०१,८६९ टन भार 
  के २७ जहाज थे, जो 
  तटीय व्यापार 
  के सिवाय आस्ट्रेलिया, 
  जापान, मलाया, 
  पूवी अफ्रीका, कालासागर 
  के देश, ब्रिटेन, 
  अमरीका आदि को 
  आते जाते थे।</font></p>
<p><font    size="4">सन् १९५२ में 
  विशाखपत्तनम् 
  का हिंदुस्तानी 
  शिप यार्ड सरकारी 
  कारखाना बना 
  दिया गया ओर 
  इसने जहाज-निर्माण 
  कार्य में यथेष्ट 
  प्रगति की। भारत 
  सरकार ने देशी 
  जहाजरानी कंपनियों 
  को जहाज खरीदने 
  के लिये प्रथम 
  पंचवर्षीय योजना 
  में २४ करोड़ रुपए 
  और दूसरी 
  योजना में १५ करोड़ 
  का ऋण दिया। योजना 
  आयोग ने तृतीय 
  पंचवर्षीय के 
  अंतर्गत भारतीय 
  जहाजों का कुल 
  टन भार के जहाज 
  तटवर्ती व्यापार 
  और शेष देशांतर 
  व्यापार में काम 
  आते थे। तटवर्ती 
  देशों को तेल 
  ढोने में कुल 
  २४ सहस्र टन भार 
  के तीन देशी 
  जहाज लगे हुए 
  थे। विदेशों से 
  तेल लाने का 
  कार्य २०,४०० टन का 
  एक जहाज कर रहा 
  था। आशा है, सन् 
  १९६४ के अंत तक इस प्रकार 
  के जहाजों में 
  ८७ हजार टन भार 
  की वृद्धि हो जाएगी। 
  दिसंबर, १९६३ तक 
  भारतीय जहाजों 
  का कुल भार १३ 
  लाख टन हो गया। 
  चतुर्थ पंचवर्षीय 
  योजना में भारतीय 
  जहाजों का कुल 
  भार ३५ लाख टन 
  करने का लक्ष्य रखा 
  गया है। भारतीय 
  जहाज अब निम्नलिखित 
  समुद्रमार्गो पर 
  चल रहे हैं : भारत-यूरोप-ब्रिटेन, 
  भारत-रूस, भारत-पौलैंड, 
  भारत-दक्षिणी 
  अमरीका, भारत-उत्तरी-अमरीका, 
  भारत पूर्वी अफ्रीका, 
  भारत-लाल सागर, 
  भारत ईरान 
  की खाड़ी, भारत-आस्ट्रेलिया, 
  भारत-जापान, 
  भारत-सिंगापुर 
  इत्यादि। मर्चेंट 
  शिपिंग ऐक्ट, नैशनल 
  शिपिंग बोर्ड तथा 
  शिपिंग डेवलेपमेंट 
  फंड द्वारा भारत 
  की वर्तमान सरकार 
  जहाजरानी उद्योग 
  की प्रगति के लिये 
  यथेष्ट चेष्टा कर 
  रही है।</font></p>
<p><font    size="4">सरकारी 
  सहायता हृ</font> <font    size="4">द्वितीय 
  विश्वयुद्ध के पश्चात् 
  प्रत्येक देश व्यापारी 
  जहाजी बेड़ों 
  पर अधिक ध्यान 
  देने लगा तथा 
  उनके कार्यो पर 
  पहले से अधिक 
  नियंत्रण रखने 
  लगा। प्रथम विश्वयुद्ध 
  के पूर्वं विविध 
  देशों की सरकारें 
  अपने जहाजी बेड़ों 
  को प्रचुर सहायता 
  नही देती थीं, 
  किंतु दो विश्वयुद्धों 
  में राष्ट्रीय सुरक्षा 
  के लिये व्यापारी 
  जहाजी बेड़ों 
  के महत्व का अनुभव 
  होने पर अनेक 
  देशों ने इनके 
  विस्तार तथा विकास 
  का काम हाथ में 
  लिया और विविध 
  प्रकार से इन्हें 
  सहायता देना 
  आरंभ किया। जहाजी 
  बेड़ों के स्वामियों 
  के सम्मुंख उपस्थित 
  प्राविधिक तथा 
  अन्य समस्याओं के 
  हल खोजने के 
  लिये अनेक समितियों 
  और परिषदों 
  की भी स्थापना 
  हुई। विविध देशों 
  की सरकारों 
  ने समुद्र पर सुरक्षा, 
  जहाजों पर काम 
  करनेवाले श्रमिकों 
  के कल्याण, एक समान 
  समुद्र नौवहन 
  नियम, जहाज संबंधो 
  कागज पत्रों के 
  समन्वय तथा जलमार्गो 
  की उन्नति के लिये 
  आवश्यक उपाय किए।</font></p>
<p><font    size="4">संयुक्त 
  राष्ट्र (</font><font padma_font_family_property="Times New Roman, Times, serif" face="Times New Roman, Times, serif" size="4">United 
  Nations</font><font    size="4">) ने भी 
  अंतर राज्य नाविक 
  संघों द्वारा 
  प्रविधिक उलझनों 
  को सुलझाने 
  का काम द्वितीयय 
  विश्वयुद्ध के पश्चात्, 
  संकटकालीन 
  नौवहन के निर्देशन 
  हेतु स्थापित 'संयुक्त 
  नौवहन परामर्शदायिनी 
  समिति</font><font padma_font_family_property="Times New Roman, Times, serif" face="Times New Roman, Times, serif" size="4"> 
  (The United Maritime Consultative Council</font><font    size="4">) 
  को सौंपा। सब 
  देशों की सरकारें 
  और जनता आर्थिक 
  लाभ और सुरक्षा 
  के लिये व्यापारी 
  जहाजों के महत्व 
  को अब समझ गई 
  हैं और इस कारण 
  उनकी सर्वांगपीण 
  उन्नति के लिये परम 
  उत्सुक हैं।'</font></p>
<p><font    size="4">सं ग्रं.हृ</font> 
  <font    size="4">इंडियन शिपिंग 
  : राधाकुमुद 
  मुकर्जी, इंसाइक्लोपीडिया 
  ब्रिटैनिका, हिंदी 
  विश्वकोश (इंसाइक्लोपीडिया 
  इंडिका)।	(भगवान 
  दास)</font></p>
<b></b>
<p><font  size="5"><b></b></font></p>
</body></html>