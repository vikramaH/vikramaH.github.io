<html><head>

<meta http-equiv="Content-Type" content="text/html; charset=utf-8">
<link rel="Edit-Time-Data" href="http://www.cdacnoida.in/vishwa/vishwa/files/90362_files/editdata.mso">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoListBullet"><b  >मिहिरकुल </b>हूण सम्राट तोरमाण और उसके 
    पुत्र मिहिरकुल भारतीय इतिहास में अपनी खूँखार और ध्वंसात्मक 
    प्रवृत्ति के लिये प्रसिद्ध<span   style="">श् </span>हैं। भारतीय स्रोतों के अतिरिक्त इनकी 
    बर्बरता का चित्रण चीनी तथा यूनानी इतिहासकारों ने भी 
    किया है। कुमारगुप्त के राज्यकाल (ई० ४१४-४५५) के अंतिम वर्षो 
    में हूणों ने उत्तरी भारत पर धावा बोल दिया। राजकुमार स्कंदगुप्त 
    ने इस आक्रमण को रोक लिया पर छठी शताब्दी के प्रथम चरण 
    मे हूणों का आधिपत्य मालवा तक छा गया। तोरमाण का पुत्र 
    मिहिरकुल लगभग ५१५ ई० में सिंहासन पर बैठा। उसकी राजधानी 
    साकल अथवा स्यालकोट थी। 'राजतरंगिणी' के अनुसार इसका 
    राज्य कश्मीर तथा गंधार से लेकर दक्षिण में लंका तक फैला 
    था। किंतु इस वृतांत में तथ्य नहीं है। कल्हण ने तोरमाण 
    को मिहिरकुल से १८ वीं पीढ़ी बाद रखा है पर वास्तव में मिहिरकुल 
    तोरमाण का पुत्र था। इस ग्रंथ में उल्लिखित मिहिरकुल की नृशंस 
    प्रवृत्तियों की पुष्टि युवान् च्वांङ के वृत्तांत से भी होती है। 
    चीनी स्रोतों में संगु युग का वृत्तांत भी उल्लेखनीय है। यह 
    लगभग ५२० ई० में गंधार में हूण सम्राट के यहाँ राजदूत था। 
    इसके अतिरिक्त एक यूनानी भौगोलिक कासमॉस इंद्रिको प्लूस्तस 
    ने श्वेत हूण सम्राट, गोलस का उल्लेख किया है जो लगभग ५२५-५३५ 
    ई० मे उत्तरी भारत का सम्राट था। कदाचित् इसकी समानता 
    मिहिरकुल से की जा सकती है। उपर्युक्त स्रोतों के आधार पर 
    हूण सम्राट, मिहिरकुल का साम्राज्य सिंधु नदी से पश्चिम में था 
    और उसका आधिपत्य उत्तरी भारत के शासक स्वीकार करते थे। 
    बौद्ध धर्म का वह कट्टर विरोधी था और इसने मठों तथा संघारामों 
    को ध्वस्त किया। इसके राज्यकाल के १५ वें वर्ष का एक लेख 
    ग्वालियर में मिला है जिसमें मातृचेत नामक एक व्यक्ति द्वारा 
    सूर्यमंदिर की स्थापना का उल्लेख है।</p>
  <p   class="MsoListBullet">मिहिरकुल अधिक समय तक राज्य न कर सका। 
    हूणों की बर्बरता ने उत्तरी भारत के शासकों में नवीन स्फूर्ति 
    डाल दी थी। अत: यशोधर्मन के नेतृत्व में इन शासकों ने उसे 
    हराया। मंदसोर (मध्यभारत) के यशोधर्मन् के लेख से ज्ञात 
    होता है कि मिहिरकुल ने इस भारतीय सम्राट, का आधिपत्य 
    स्वीकार कर लिया था। युवान् च्वाङ के वृत्तांतानुसार मगध 
    शासक बालादित्य पर जब मिहिरकुल ने आक्रमण किया तो उसने 
    एक द्वीप में शरण ली। मिहिरकुल ने उसका पीछा किया पर वह 
    स्वयं पकड़ा गया। उसका वध न कर, उसे मुक्त कर दिया गया। मिहिरकुल 
    की अनुपस्थिति में उसके छोटे भाई ने राज्य पर अधिकार कर 
    लिया अत: कश्मीर में मिहिरकुल ने शरण ली। यहाँ के शासक 
    का वध कर वह सिंहासन पर बैठ गया। उसने स्तूपों और संघारामों 
    को जलाया और लूटा। एक वर्ष बाद उसका देहांत हो गया और 
    उसी के साथ हूण राज्य का भी अंत हो गया।</p>
  <p   class="MsoListBullet">सं० ग्रं०-मजुमदार, आर.सी.-दी क्लासिकल एज; 
    फ़्लीट-गुप्त इंस्क्रिप्शंस।</p>
</div>
</body></html>