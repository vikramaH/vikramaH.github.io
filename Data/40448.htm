<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >चेचक</b></font><font    size="4"> 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Small pox,</font><font    size="4"> 
  शीतला, बड़ी माता) 
  यह रोग अत्यंत 
  प्राचीन है। आयुर्वेद 
  के ग्रंथों में इसका 
  वर्णन मिलता 
  है। मिस्र में १,२०० वर्ष 
  ईसा पूर्व की 
  एक ममी (</font><font padma_font_family_property="Times New Roman, Times, serif" face="Times New Roman, Times, serif" size="4">mummy</font><font    size="4">) 
  पाई गई थी, जिसकी 
  त्वचा पर चेचक 
  के समान विस्फोट 
  उपस्थित थे। विद्वानों 
  ने उसका चेचेक 
  माना। चीन में 
  भी ईसा के कई 
  शताब्दी पूर्व 
  इस रोग का वर्णन 
  पाया जाता है। 
  छठी शताब्दी में 
  यह रोग यूरोप 
  में पहुँचा और 
  १६वीं शताब्दी में 
  स्पेन निवासियों 
  द्वारा अमरीका 
  में पहुँचाया गया। 
  सन् १७१८ में यूरोप 
  में लेडी मेरी 
  वोर्टले मौंटाग्यू 
  ने पहली बार 
  इसकी सुई (</font><font padma_font_family_property="Times New Roman, Times, serif" face="Times New Roman, Times, serif" size="4">inoculation</font><font    size="4">) 
  प्रचलित की और 
  सन् १७९६ में जेनर 
  ने इसके टीके 
  का आविष्कार किया।</font></p>
<font  size="4"> 
<p  >यह रोग अत्यंत 
  संक्रामक है। जब 
  तब रोग की महामारी 
  फैला करती है। 
  कोई भी जाति 
  और आयु इससे 
  नहीं बची है। टीके 
  के आविष्कार से 
  पूर्व इस रोग 
  से बहुत अधिक 
  मृत्यु होती थी, 
  किंतु टीके को 
  कई देशों ने 
  कड़ाई के साथ अनिवार्य 
  करके अब रोग 
  की रोकथाम 
  बहुत कुछ कर 
  ली है। यूरोप 
  के कुछ देशों 
  में यह मिट-सा 
  गया है और कुछ 
  देश, जैसे इंग्लैंड, 
  अमरीका और 
  रूस में बहुत कम 
  हो गया है। भारत 
  में भी टीके के 
  प्रचार के कारण 
  चेचक से होनेवाली 
  मृत्यु संख्या ११६.२ प्रति 
  लाख से घटकर 
  ४० हो गई है।</p>
</font>
<p><font    size="4"><b  >कारण</b> 
  <font padma_font_family_property="Symbol" face="Symbol">-</font> रोग का 
  कारण एक वाइरस 
  होता है, जो 
  रोगी के नासिकास्राव 
  और थूक तथा 
  त्वचा से पृथम् 
  होनेवाले खुंरडों 
  में रहता है और 
  बिंदुसंक्रमण द्वारा 
  फैलता है। खुरंड 
  भी चूर्णित होकर 
  वस्त्रों या अन्य वस्तुओं 
  द्वारा रोग 
  फैलने का कारण 
  होते हैं। यह वाइरस 
  भी दो प्रकार 
  का होता है। 
  एक उग्र (</font><font padma_font_family_property="Times New Roman, Times, serif" face="Times New Roman, Times, serif" size="4">major</font><font    size="4">), 
  जो उग्र रोग उत्पन्न 
  करता है, दूसरा 
  मृदु (</font><font padma_font_family_property="Times New Roman, Times, serif" face="Times New Roman, Times, serif" size="4">minor</font><font    size="4">), 
  जिससे मृदुरूप 
  का रोग होता 
  है। गायों में 
  रोग (</font><font padma_font_family_property="Times New Roman, Times, serif" face="Times New Roman, Times, serif" size="4">Cow-pox</font><font    size="4">) 
  उत्पन्न करनेवाला 
  वाइरस प्राय: मनुष्य 
  को आक्रांत नहीं 
  करता और न 
  वह एक व्यक्ति से दूसरे 
  में पहुँचता है।</font></p>
<p> <font    size="4"><b  >लक्षण</b> <font padma_font_family_property="Symbol" face="Symbol">-</font> 
  रोग का उद्भवकाल 
  दो सप्ताह का 
  कहा जाता है, 
  किंतु इससे कम 
  का भी हो सकता 
  है। प्रारंभिक 
  लक्षण जी मिचलाना, 
  सिर दर्द, पीठ 
  में तथा विशेषकर 
  त्रिक प्रांत में 
  पीड़ा, शरीर में 
  ऐंठन, ज्वर, गलशोथ, 
  खाँसी, गला बैठ 
  जाना तथा नाक 
  बहना होते हैं, 
  जो दो तीन दिन 
  तक रहते हैं। तदनंतर 
  चर्म पर पित्ती 
  के समान चकत्ते 
  निकल आते हैं। 
  मुँह में, गले में 
  तथा स्वरयंत्र 
  तक छोटी-छोटी 
  स्फोटिकाएँ (</font><font padma_font_family_property="Times New Roman, Times, serif" face="Times New Roman, Times, serif" size="4">vesicles</font><font    size="4">) 
  बन जाती है, जो 
  आगे चलकर व्रणों 
  में परिणत हो 
  जाती हैं।</font></p>
<p> <font    size="4">तीसरे 
  या चौथे, और 
  कभी-कभी दूसरे 
  ही दिन चेचक 
  का विशेष झलका 
  (</font><font padma_font_family_property="Times New Roman, Times, serif" face="Times New Roman, Times, serif" size="4">rash</font><font    size="4">) 
  दिखाई देता 
  है। इसकी स्थिति 
  और प्रकट होने 
  का क्रम रोग की 
  विशेषता है। 
  छोटे-छोटे 
  लाल रंग के धब्बे 
  (</font><font padma_font_family_property="Times New Roman, Times, serif" face="Times New Roman, Times, serif" size="4">macules</font><font    size="4">) 
  पहले ललाट और 
  कलाई पर प्रगट 
  होते हैं, फिर 
  क्रमश: बाहु, धड़, पीठ 
  और अंत में टाँगों 
  पर निकलते हैं। 
  इनकी संख्या ललाट 
  और चेहरे पर 
  तथा अग्रबाहु और 
  हाथों पर, तथा 
  इनमें भी प्रसारक 
  पेशियों की त्वचा 
  पर, अधिक होती 
  है। बाहु, छाती 
  का ऊपरी भाग 
  तथा कुहनी के 
  मोड़ के सामने 
  के भाग इनसे बहुत 
  कुछ बच जाते 
  हैं। कक्ष (</font><font padma_font_family_property="Times New Roman, Times, serif" face="Times New Roman, Times, serif" size="4">axilla</font><font    size="4">) 
  में तो निकलते 
  ही नहीं।</font></p>
<p> <font    size="4">इन विवर्ण 
  धब्बों में भी निश्चित 
  क्रम में परिवर्तन 
  होते हैं। कुछ 
  घंटों में इन धब्बों 
  से पिटिकाएँ (</font><font padma_font_family_property="Times New Roman, Times, serif" face="Times New Roman, Times, serif" size="4">papules</font><font    size="4">) 
  बन जाती हैं, जो 
  सूक्ष्म अंकुरों 
  के समान होती 
  हैं। दो तीन दिन 
  तक ये पिटिकाएँ 
  निकलती रहती 
  हैं, तब ये स्फोटिका 
  (</font><font padma_font_family_property="Times New Roman, Times, serif" face="Times New Roman, Times, serif" size="4">vesicles</font><font    size="4">) 
  में परिवर्तित 
  होने लगती हैं। 
  जो पिटिका पहिले 
  निकलती है, वह 
  पहले स्फोटिका 
  बनती है। लगभग 
  २४ घंटे में सब स्फोटिकाएँ 
  बन जाती हैं। प्रत्येक 
  स्फोटिका उभरे 
  हुए दाने के समान 
  होती हैं, जिसमें 
  स्वच्छ द्रव भरा होता 
  है। दो-तीन दिन 
  में यह द्रव पूययुक्त 
  हो जाता है और 
  पूयस्फोटिका 
  (</font><font padma_font_family_property="Times New Roman, Times, serif" face="Times New Roman, Times, serif" size="4">pustule</font><font    size="4">) 
  बन जाती है, जिसके 
  चारों ओर 
  त्वचा में शोथ 
  का लाल घेरा 
  बन जाता है। इस 
  समय वह ज्वर, जो 
  कम हो जाता 
  अथवा उतर जाता 
  है, फिर से बढ़ 
  जाता है। अगले 
  आठ या नौ दिनों 
  में पूयस्फीटिकाएँ 
  सूखने लगती 
  हैं और गहरे 
  भूरे अथव काले 
  रंग के खुरंड 
  बन जाते हैं, जो 
  त्वचा से पूर्णतया 
  पृथक होने में 
  १०-१२ या इससे भी अधिक 
  दिन ले लेते हैं।</font></p>
<font  size="4"> 
<p  >पिटिका और 
  स्फोटिका अवस्था 
  में रोगी की 
  दशा कष्टदायी 
  नहीं होती, किंतु 
  पूयस्फोटिकाओं 
  के बनने पर ज्वर 
  के बढ़ने के साथ 
  ही उसकी दशा भी 
  उग्र और कष्टदायी 
  हो जाती है। 
  चर्म में स्टेफिलो 
  या स्ट्रिप्टो कोकाई 
  के प्रवेश से स्फीटिकाओं 
  में पूय बनने 
  के साथ त्वचा में 
  शोथ हो जाता 
  है और मुँह, 
  गले, स्वरंयंत्र 
  आदि में व्रण बन 
  जाते हैं। निमोनिया 
  भी हो सकता 
  है।</p>
</font>
<p><font    size="4"><b  >रोग के 
  रूप <font padma_font_family_property="Symbol" face="Symbol">-</font> </b> रोग 
  के तीनों रूपों 
  को जानना आवश्यक 
  है। (१) विरल (</font><font padma_font_family_property="Times New Roman, Times, serif" face="Times New Roman, Times, serif" size="4">discrete</font><font    size="4">) 
  रूप में स्फोटिकाएँ 
  थोड़ी तथा दूर-दूर 
  होती हैं। इस कारण 
  त्वचा पर शोथ 
  अधिक नहीं होता। 
  (२) दूसरे रूप में 
  स्फोटिकाएँ बड़े 
  आकार की और 
  पास-पास होती 
  हैं। बढ़ने पर वे 
  आपस में मिल जाती 
  हैं, जिससे चेहरा 
  या त्वचा के अन्य भाग 
  बड़े-बड़े फफोलों 
  से ढँक जाते हैं। 
  बहुत शोथ होता 
  है, सारा चेहरा 
  सूजा हुआ दिखाई 
  पड़ता है और 
  नेत्र तक नहीं खुल 
  पाते। यह सम्मेलक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">confluent</font><font    size="4">) 
  रूप होता है। इसमें 
  अधिक मृत्यु होती 
  हैं। (३) तीसरा रक्तस्रावक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Haemorrhagic</font><font    size="4">) 
  रूप है। नेत्र, मुँह, 
  मूत्राशय, आत्र, नासिका 
  आदि से रक्तस्राव 
  होता है, जो 
  मल, मूत्र, थूक, 
  आदि द्वारा बाहर 
  आता है। नेत्र के 
  श्वेत भाग में रक्त 
  एकत्र हो जाता 
  है। यह रूप सदा 
  घात होता है। 
  प्राय: रोगी की 
  मृत्यु हो जाती 
  है।</font></p>
<font  size="4"> 
<p  ><b  >चिकित्सा</b> <font padma_font_family_property="Symbol" face="Symbol">-</font> 
  रोग की कोई 
  औषधि नहीं है। 
  पूयोत्पादन 
  की दशा में पेनिसिलिन 
  का प्रयोग लाभकारी 
  होता है। अन्य प्रतिजीवाणुओं 
  का उपयोग भी 
  पूयोत्पादक 
  तृणाणुवों के 
  विषैले प्रभाव 
  को मिटाने के 
  लिए किया जाता 
  है। उत्तम उपचार 
  रोगी के स्वास्थ्य 
  लाभ के लिए आवश्यक 
  है।</p>
</font> 
<p><font    size="4"><b  >निरोधक 
  उपाय</b> <font padma_font_family_property="Symbol" face="Symbol">-</font> रोग 
  टीका रोग को 
  रोकने का विशिष्ट 
  उपाय है। जिस वस्तु 
  का टीका लगया 
  जाता है, वह इस 
  रोग की वैक्सीन 
  होती है, जिसको 
  साधारण बोलचाल 
  में लिंफ कहते हैं। 
  यह बछड़ों में चेचक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">cow pox</font><font    size="4">) 
  उत्पन्न करके उनमें 
  हुई स्फोटिकाओं 
  के पीव से तैयार 
  किया जाता है। 
  टीका देते समय 
  शुद्ध की हुई त्वचा 
  पर, स्वच्छ यंत्र से 
  खुरचकर, लिंफ 
  की एक बूँद फैलाकर 
  यंत्र के हैंडिल 
  से मल दी जाती 
  है। इससे रोगक्षमता 
  उत्पन्न होकर रोग 
  से रक्षा होती 
  है। यह टीका वैक्सिनेशन 
  कहलाता है और 
  शिशु को प्रथम 
  मास में लगाया 
  जा सकता है। तीसरे 
  मास तक शिशु 
  को अवश्य लगवा 
  देना चाहिए। स्कूल 
  में बालक को 
  भेजने के समय 
  फिर लगवाना 
  चाहिए। ८ से १० वर्ष 
  की आयु में एक बार 
  फिर लगवा देने 
  से जीवनपर्यंत 
  रोग के प्रतिरोध 
  की क्षमता बनी 
  रहती है। रोग 
  की महामारी 
  के दिनों में टीका 
  लगवा लेना उत्तम 
  है।	(मुकुंद स्वरूप 
  वर्मा)</font></p>
<b></b>
<p><font  size="5"><b></b></font></p>
</body></html>