<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >खाकास</b></font><font    size="4"> 
  रूसी सोवियत 
  गणतंत्र का एक स्वशासित 
  प्रदेश जिसकी 
  स्थापना १९३० में की 
  गई थी। यह मध्य 
  साइबेरिया में 
  क्रास्नायार्स्क प्रदेश 
  के आगे उत्तरपूर्व 
  स्थित २३,९७३ वर्गमील 
  का भूभाग है। 
  केमेरोवा और 
  ओरियो के स्वशासित 
  प्रदेश इसके दक्षिण 
  ओर केमेरोवा 
  प्रदेश पश्चिम में 
  हैं। इसमें येनिसे 
  नदी की सहायिका 
  अबाकान नदी बहती 
  है और आगे चल 
  कर भिनुसिंस्क 
  काठे से गुजरती 
  हुई इसकी पूर्वी 
  सीमा निर्धारित 
  करती है। इस प्रदेश 
  का ६० प्रतिशत भूभाग 
  टैगा वन्य प्रदेश 
  है अत: सोवियत 
  सरकार वहाँ 
  काष्ठ के उद्योग और 
  नौ सैनिक अड्डे 
  के रूप में इसे विकसित 
  करने का प्रयास 
  कर रही है। लकड़ी 
  नदी द्वारा बहाकर 
  अबाकान पहुँचाया 
  जाता है वहाँ 
  अनेक आरा मिलें 
  हैं। काँठे के भीतर 
  भेंड़ और दुग्ध 
  पशुपालन होता 
  है और उनके विकास 
  के लिये अनुसंधानशाला 
  की स्थापना की 
  गई है। पहले भिनुसिंस्क 
  के काँठे में घोड़े 
  आदि पशु स्वतंत्र 
  विचरण किया 
  करते थे। किंतु 
  अब वहाँ गेहूँ, 
  जौ और जई 
  की खेती होती 
  है। यहाँ के ५२ प्रतिशत 
  तुर्क-मंगोल 
  संकर जाति के 
  खाकासी लोग 
  हैं जो किसी 
  समय घुमंतू 
  थे। (परमेश्वरीलाल 
  गुप्त)</font></p>
<font size="2"></font></body></html>