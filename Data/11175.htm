<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >इज़रायल का 
  इतिहास</b> संसार 
  के यहूदी धर्मावलंबियों 
  के प्राचीन राष्ट्र 
  का नया रूप। इज़रायल 
  का नया राष्ट्र 
  १४ मई, सन् १९४८ को 
  अस्तित्व में आया। इज़रायल 
  राष्ट्र प्राचीन 
  फ़िलिस्तीन अथवा 
  पैलेस्टाइन का 
  ही बृहत् भाग 
  है। </p>
<p  >यहूदियों 
  के धर्मग्रंथ 'पुराना 
  अहदनामा' अनुसार 
  यहूदी जाति 
  का निकास पैगंबर 
  हज़रत अबराहम 
  (इब्राहिम) से शुरू 
  होता है। अबराहम 
  का समय ईसा 
  से लगभग दो 
  हजार वर्ष पूर्व 
  है अबराहम के 
  एक बेटे का नाम 
  इसहाक और पोते 
  का याकूब था। 
  याकूब का ही 
  दूसरा नाम इज़रायल 
  था। याकूब ने 
  यहूदियों की 
  १२ जातियों को 
  मिलाकर एक किया। 
  इन सब जातियों 
  का यह सम्मिलित 
  राष्ट्र इज़रायल 
  के नाम के कारण 
  'इज़रायल' कहलाने 
  लगा। आगे चलकर 
  इबरानी भाषा 
  में इज़रायल का 
  अर्थ हो गया---'ऐसा 
  राष्ट्र जो ईश्वर 
  का प्यारा हो'।</p>
<p  >याकूब के 
  एक बेटे का नाम 
  यहूदा अथवा जूदा 
  था। यहूदा के 
  नाम पर ही उसके 
  वंशज यहूदी 
  (जूदा-ज्यूज़) कहलाए 
  और उनका धर्म 
  यहूदी धर्म (जुदाइज्म) 
  कहलाया। प्रारंभ 
  की शताब्दियों 
  में याकूब के 
  दूसरे बेटों 
  की औलाद इज़रायल 
  या 'बनी इज़रायल' 
  के नाम से प्रसिद्ध 
  रही। फ़िलिस्तीन 
  और अरब के उत्तर 
  में याकूब की 
  इन संततियों 
  की 'इज़रयल' और 
  'जूदा' नाम की 
  एक दूसरी से मिली 
  हुई किंतु अलग-अलग 
  दो छोटी-छोटी 
  सल्तनतें थीं। दोनों 
  में शताब्दियों 
  तक गहरी शत्रुता 
  रही। अंत में दोनों 
  मिलकर एक हो 
  गईं। इस सम्मिलन 
  के परिणामस्वरूप 
  देश का नाम इज़रायल 
  पड़ा। और जाति 
  का यहूदी।</p>
<p  >यहूदियों 
  के प्रारंभिक 
  इतिहास का पता 
  अधिकतर उनके धर्मग्रंथें 
  से मिलता है 
  जिनमें मुख्य बाइबिल 
  का वह पूर्वार्ध 
  है जिसे 'पुराना 
  अहदनामा' (ओल्ड टेस्टामेंट) 
  कहते हैं। पुराने 
  अहदनामे में तीन 
  ग्रंथ शामिल हैं। 
  सबसे प्रारंभ 
  में 'तौरेत' (इबरानी 
  थोरा) है। तौरेत 
  का शब्दिक अर्थ वही 
  है जो 'धर्म' शब्द 
  का है, अर्थात् 
  धारण करने 
  या बाँधनेवाला। 
  दूसरा ग्रंथ 'यहूदी 
  पैगंबरों का 
  जीवनचरित' और 
  तीसरा 'पवित्र 
  लेख' है। इन तीनों 
  ग्रंथों का संग्रह 
  'पुराना अहदनामा' 
  है। पुराने अहदनामें 
  में ३९ खंड या पुस्तकें 
  हैं। इसका रचनाकाल 
  ई.पू. ४४४ से लेकर 
  ई.पू. १०० के बीच 
  है। पुराने अहदनामे 
  में सृष्टि की रचना, 
  मनुष्य का जन्म, यहूदी 
  जाति का इतिहास, 
  सदाचार के उच्च 
  नियम, धार्मिक 
  कर्मकांड, पौराणिक 
  कथाएँ और यह्वे 
  के प्रति प्रार्थनाएँ 
  शामिल हैं।</p>
<p  >यहूदी जाति 
  के आदि संस्थापक 
  अबराहम को अपने 
  स्वतंत्र विचारों 
  के कारण दर-दर 
  की खाक छाननी 
  पड़ी। अपने जन्मस्थान 
  ऊर (सुमेर का 
  प्राचीन नगर) 
  से सैकड़ों मील 
  दूर निर्वासन 
  में ही उनकी मृत्यु 
  हुर्ह। अबराहम 
  के बाद यहूदी 
  इतिहास में सबसे 
  बड़ा नाम मूसा 
  का है। मूसा ही 
  यहूदी जाति 
  के मुख्य व्यवस्थाकार 
  या स्मृतिकार 
  माने जाते हैं। 
  मूसा के उपदेशों 
  में दो बातें मुख्य 
  हैं : एक-अन्य देवी देवताओं 
  की पूजा को 
  छोड़कर एक निराकार 
  ईश्वर की उपासना 
  और दूसरी---सदाचार 
  के दस नियमों 
  का पालन। मूसा 
  ने अनेकों कष्ट 
  सहकर ईश्वर 
  के आज्ञानुसार 
  जगह-जगह बँटी 
  हुई अत्याचारपीड़ित 
  यहूदी जाति 
  को मिलकार 
  एक किया और 
  उन्हें फ़िलिस्तीन 
  में लाकर बसाया। 
  यह समय ईसा 
  से प्राय: १,५०० वर्ष 
  पूर्व का था। मूसा 
  के समय से ही 
  यहूदी जाति 
  के विखरे हुए 
  समूह स्थायी तौर 
  पर फ़िलिस्तीन 
  में आकर बसे और 
  उसे अपना देश समझने 
  लगे। बाद में अपने 
  इस नए देश का उन्होंने 
  'इज़रायल' की संज्ञा 
  दी।</p>
<p  >अबराहम ने 
  यहूदियों का 
  उत्तरी अरब और 
  ऊर से फ़िलिस्तीन 
  की ओर संक्रमण 
  कराया। यह उनका 
  पहला संक्रमण 
  था। दूसरी बार 
  जब उन्हें मिस्र छोड़ 
  फ़िलिस्तीन भागना 
  पड़ा तब उनके नेता 
  हज़रत मूसा थे 
  (प्राय: १६वीं सदी 
  ई.पू.)। यह यहूदियों 
  का दूसरा संक्रमण 
  था जो 'महान् 
  बहिरागमन' (ग्रेट 
  एग्ज़ोडस) के नाम 
  से प्रसिद्ध है।</p>
<p  >अबराहम और 
  मूसा के बाद 
  इज़रायल में जो 
  दो नाम सबसे 
  अधिक आदरणीय 
  माने जाते हैं 
  वे दाऊद और 
  उसके बेटे सुलेमान 
  के हैं। सुलेमान 
  के समय दूसरे 
  देशों के साथ 
  इज़रायल के व्यापार 
  में खूब उन्नति हुई। 
  सुलेमान ने समुद्रगामी 
  जहाजों का एक 
  बहुत बड़ा बेड़ा 
  तैयार कराया 
  और दूर-दूर 
  के देशों के साथ 
  तिजारत शुरु 
  की। अरब, एशिया 
  कोचक, अफ्रीका, 
  यूरोप के कुछ 
  देशों तथा भारत 
  के साथ इज़रायल 
  की तिजारत होती 
  थी। सोना, चाँदी, 
  हाथीदाँत और 
  मोर भारत 
  से ही इज़रायल 
  आते थे। सुलेमान 
  उदार विचारों 
  का था। सुलेमान 
  के ही समय इबरानी 
  यहूदियों की 
  राष्ट्रभाषा बनी। 
  ३७ वर्ष के योग्य 
  शासन के बाद 
  सन् ९३७ ई.पू. में 
  सुलेमान की मृत्यु 
  हुई। </p>
<p  >सुलेमान की 
  मृत्यु से यहूदी 
  एकता को बहुत 
  बड़ा धक्का लगा। 
  सुलेमान के मरते 
  ही इज़रायली 
  और जूदा (यहूदा) 
  दोनों फिर 
  अलग-अलग स्वाधीन 
  रियासतें बन 
  गईं। सुलेमान 
  की मृत्यु के बाद 
  ५० वर्ष तक इज़रायल 
  और जूदा के 
  आपसी झगड़े चलते 
  रहे। इसके बाद 
  लगभग ८८४ ई.पू. में 
  उमरी नामक एक 
  राजा इज़रायल 
  की गद्दी पर बैठा। 
  उसने फिर दोनों 
  शाखों में प्रेमसंबंध 
  स्थापित किया। 
  किंतु उमरी की 
  मृत्यु के बाद 
  यहूदियों की 
  ये दोनों शाखें 
  सर्वनाशी युद्ध 
  में उलझ गईं। </p>
<p  >यहूदियों 
  की इस स्थिति को 
  देखकर असुरिया 
  के राजा शुलमानु 
  अशरिद पंचम ने 
  सन् ७२२ ई.पू. में 
  इज़रायल की राजधानी 
  समरिया पर 
  चढ़ाई की और 
  उसपर अपना अधिकार 
  कर लिया। अशरिद 
  ने २७,२९० प्रमुख इज़रायली 
  सरदारों को 
  कैद करके और 
  उन्हें गुलाम बनाकर 
  असुरिया भेज 
  दिया और इज़रायल 
  का शासनप्रबंध 
  असूरी अफसरों 
  को सपुर्द कर 
  दिया। सन् ६१० ई.पू. 
  में असुरिया पर 
  जब खल्दियों ने 
  आधिपत्य कर लिया 
  तब इज़रायल भी 
  खल्दी सत्ता के अधीन 
  हो गया। </p>
<p  >सन् ५५० ई.पू. 
  में ईरान सुप्रसिद्ध 
  हख़ामनी राजवंश 
  का समय आया। इस 
  कुल के सम्राट् 
  कुरु ने जब बाबुल 
  की खल्दी सत्ता पर 
  विजय प्राप्त की 
  तब इज़रायल और 
  यहूदी राज्य भी 
  ईरानी सत्ता 
  के अंतर्गत आ गए। 
  आसपास के देशों 
  में उस समय ईरानी 
  सबसे अधिक प्रबुद्ध, 
  विचारवान् 
  और उदार थे। 
  अपने अधीन देशों 
  के साथ ईरानी 
  सम्राटों का व्यवहार 
  न्याय और उदारता 
  का होता था। 
  प्रजा के उद्योग धंधों 
  को वे संरक्षा 
  देते थे। समृद्धि 
  उनके पीछे-पीछे 
  चलती थी। उनके 
  धार्मिक विचार 
  उदार थे। ईरानियों 
  का शासनकाल 
  यहूदी इतिहास 
  का कदाचित् 
  सबसे अधिक विकास 
  और उत्कर्ष का 
  काल था। जो हजारों 
  यहूदी बाबुल 
  में निर्वासित 
  और दासता में 
  पड़े थे उन्हें ईरानी 
  सम्राट् कुरु ने 
  मुक्त कर अपने देश 
  लौट जाने की 
  अनुमति दी। कुरु 
  ने जेरूसलम के 
  मंदिर के पुराने 
  पुरोहित के 
  एक पौत्र योशुना 
  और यहूदी बादशाह 
  दाऊद के एक निर्वासित 
  वंशज जेरुब्बाबल 
  को जरूसलम की 
  वह संपत्ति देकर, 
  जो लूटकर बाबुल 
  लाई गई थी, वापस 
  जेरूसलम भेजा 
  और अपने खर्च 
  पर जेरूसलम के 
  मंदिर का फिर 
  से निर्माण कराने 
  की आज्ञा दी। इज़रायल 
  और यहूदा के 
  हजारों घरों 
  में खुशियाँ मनाई 
  गईं। शताब्दियों 
  के पश्चात् इज़रायलियों 
  को साँस लेने 
  का अवसर मिला।</p>
<p  >यही वह समय 
  था जब यहूदियों 
  के धर्म ने अपना 
  परिपक्व रूप धारण 
  किया। इससे पूर्व 
  उनके धर्मशास्त्र 
  एक पीढ़ी से दूसरी 
  पीढ़ी को जबानी 
  प्राप्त होते रहते 
  थे। अब कुछ स्मृति 
  के सहारे, कुछ 
  उल्लेखों के आधार 
  पर धर्म ग्रंथों 
  का संग्रह प्रारंभ 
  हुआ। इनमें से थोरा 
  या तौरेत का 
  संकलन ४४४ ई.पू. 
  में समाप्त हुआ।</p>
<p  >दोनों समय 
  का हवन, जिसमें 
  लोहबान जैसी 
  सुगंधित चीजें, 
  खाद्य पदार्थ, तेल 
  इत्यादि के अतिरिक्त 
  किसी मेमने, बकरे, 
  पक्षी या अन्य पशु 
  की आहुति दी 
  जाती थी, यहूदी 
  ईश्वरोपासना 
  का अवश्यक अंग था। 
  ऋग्वेद के 'आहिताग्नि' 
  पुरोहितों 
  के समान यहूदी 
  पुरोहित इस 
  बात का विशेष 
  ध्यान रखते थे 
  कि वेदी पर की 
  आग चौबीस घंटे 
  किसी तरह बुझने 
  न पाए।</p>
<p  >इज़रायली 
  धर्मग्रंथों में 
  शायद सबसे सुंदर 
  पुस्तक 'दाऊद के 
  भजन' हैं। पुराने 
  अहदनामे की यह 
  सबसे अधिक प्रभावोत्पादक 
  पुस्तक समझी जाती 
  है। जिस प्रकार 
  दाऊद के भजन 
  भक्तिभावना के 
  सुंदर उदाहरण 
  हैं उसी प्रकार 
  सुलेमान की अधिकांश 
  कहावतें हर देश 
  और हर काल 
  के लिए कीमती 
  हैं और सचाई 
  से भरी हैं। एक 
  तीरा यहूदी 
  धर्मग्रंथ 'प्रचारक' 
  (एक्लज़िएस्टेस) इन ग्रंथों 
  के बाद का लिखा 
  हुआ है।</p>
<p  >सन् ३३० ई.पू. 
  में सिकंदर ने 
  ईरान को जीतकर 
  वहाँ के हख़ामनी 
  साम्राज्य का अंत 
  कर दिया। सन् 
  ३२० ई.पू. में सिकंदर 
  के सेनापति तोलेमी 
  प्रथम ने इज़रायल 
  और यहूदा पर 
  आक्रमण कर उसपर 
  अपना अधिकर कर 
  लिया। बाद में 
  सन् १९८ ई.पू. में 
  एक दूसरे यूनानी 
  परिवार सेल्यूकस 
  राजवंश का अंतिओकस 
  चतुर्थ यहूदियों 
  के देश का अधिराज 
  बना। जेरूसलम 
  के बलवे से रुष्ट 
  होकर अंतिओकस 
  ने उसके यहूदी 
  मंदिर को लूट 
  लिया और हजारों 
  यहूदियों का 
  वध करवा दिया, 
  शहर की चहारदीवारी 
  को गिराकर 
  जमीन से मिला 
  दिया और शहर 
  यूनानी सेना 
  के सपुर्द कर 
  दिया। </p>
<p  >अंतिओकस ने 
  यहूदी धर्म का 
  पालन करना 
  इज़रायल और 
  यहूदा दोनों 
  जगह कानूनी 
  अपराध घोषित 
  कर दिया। यहूदी 
  मंदिरों में 
  यूनानी मूर्तियाँ 
  स्थापित कर दी 
  गईं और तौरेत 
  की जो भी प्रतियाँ 
  मिलीं आग के सपुर्द 
  कर दी गईं।</p>
<p  >यह स्थिति सन् 
  १४२ ई.पू. तक चलती 
  रही। सन् १४२ ई.पू. 
  में एक यहूदी सेनापति 
  साइमन ने यूनानियों 
  को हराकर 
  राज्य से बाहर 
  निकाल दिया 
  और यहूदा तथा 
  इज़रायल की राजनीतिक 
  स्वाधीनता की 
  घोषण कर दी। 
  यहूदियों की 
  यह स्वाधीनता 
  १४१ ई.पू. से ६३ ई.पू. 
  तक बराबर बनी 
  रही।</p>
<p  >यह वह समय 
  था जब भारत 
  में बौद्ध भिक्षु 
  और भारतीय 
  महात्मा अपने धर्म 
  का प्रचार करते 
  हुए पश्चिमी एशिया 
  के देशों में फैल 
  गए। इन भारतीय 
  प्रचारकों ने 
  यहूदी धर्म को 
  भी प्रभवित किया। 
  इसी प्रभाव के परिणामस्वरूप 
  यहूदियों के 
  अंदर एक नए 'एस्सेनी' 
  नामक संप्रदाय 
  की स्थापना हुई। 
  हर एस्सेनी ब्राह्म 
  मुहूर्त में उठता 
  था और सूर्योदय 
  से पहले प्रात: 
  क्रिया, स्नान, ध्यान, 
  उपासना आदि से 
  निवृत हो जाता 
  था। सुबह के स्नान 
  के अतिरिक्त दोनों 
  समय भोजन से 
  पहले स्नान करना 
  हर एस्सेनी के लिए 
  आवश्यक था। उनका 
  सबसे मुख्य सिद्धांत 
  था---अहिंसा। हर 
  एस्सेनी हर तरह 
  की पशुबलि, मांसभक्षण 
  या मदिरापान 
  के विरुद्ध थे। हर 
  एस्सेनी को दीक्षा 
  के समय प्रतिज्ञा 
  करनी पड़ती थी 
  :</p>
<p  >''मैं यह्वे अर्थात् 
  परमात्मा का 
  भक्त रहूँगा। मैं 
  मनुष्य मात्र के 
  साथ सदा न्याय 
  का व्यवहार करूँगा। 
  मैं कभी किसी 
  की हिंसा न करूँगा 
  और न किसी को 
  हानि पहुँचाऊँगा। 
  मनुष्य मात्र के 
  साथ मैं अपने वचनों 
  का पालन करूँगा। 
  मैं सदा सत्य से 
  प्रेम करूँगा।'' आदि।</p>
</font>
<p><font   >उसी समय 
  के निकट हिंदू 
  दर्शन के प्रभाव 
  से इज़रायल में 
  एक और विचारशैली 
  ने जन्म लिया जिसे 
  'क़ब्बालह' कहते 
  हैं। क़ब्बालह के 
  थोड़े से सिद्धांत 
  ये हैं</font><font padma_font_family_property="Symbol" face="Symbol" size="2">-</font><font   >''ईश्वर 
  अनादि, अनंत, अपरिमित, 
  अचिंत्य, अव्यक्त और 
  अनिर्वचनीय है। 
  वह अस्तित्व और 
  चेतना से भी 
  परे है। उस अव्यक्त 
  से किसी प्रकार 
  व्यक्त की उत्पत्ति हुई 
  और अचिंत्य से चिंत्य 
  की। मनुष्य परमेश्वर 
  के केवल इस दूसरे 
  रूप का ही मनन 
  कर सकता है। 
  इसी से सृष्टि संभव 
  हुई।''</font></p>
<font > 
<p  >क़ब्बालह की 
  पुस्तकों में योग 
  की विविध श्रेणियों, 
  शरीर के भीतर 
  के चक्रों और 
  अभ्यास के रहस्यों 
  का वर्णन है।</p>
<p  >यहूदियों 
  की राजनीतिक 
  स्वाधीनता का 
  अंत उस समय हुआ 
  जब सन् ६६ ई.पू. 
  में रोमो जनरल 
  पांपे ने तीन 
  महीने के घेरे 
  के पश्चात् जेरूसलम 
  के साथ-साथ सारे 
  देश पर अधिकार 
  कर लिया। इतिहासलेखकों 
  के अनुसार हजारों 
  यहूदी लड़ाई में 
  मारे गए और 
  १२,००० यहूदी कत्ल कर 
  दिए गए। </p>
<p  >इसके बाद सन् 
  १३५ ई. में रोम के 
  सम्राट् हाद्रियन 
  ने जेरूसलम के 
  यहूदियों से 
  रुष्ट होकर एक-एक 
  यहूदी निवासी 
  को कत्ल करवा 
  दिया। वहाँ की 
  एक-एक ईटं गिरवा 
  दी और शहर 
  की समस्त जमीन 
  पर हल चलवाकर 
  उसे बराबर करवा 
  दिया। इसके पश्चात् 
  अपने नाम एलियास 
  हाद्रियानल पर 
  ऐंलिया कावितोलिना 
  नामक नया रोमी 
  नगर उसी जगह 
  निर्माण कराया 
  और आज्ञा दे दी 
  कि कोई यहूदी 
  इस नए नगर में कदम 
  न रखे। नगर के 
  मुख्य द्वार पर 
  रोम के प्रधान 
  चिह्न सुअर की एक 
  मूर्ति कायम कर 
  दी गई। इस घटना 
  के लगभग २०० वर्ष 
  बाद रोम के 
  पहले ईसाई सम्राट् 
  कोंस्तांतीन 
  ने नगर का जेरूसलम 
  नाम फिर से प्रचलित 
  किया। </p>
<p  >छठी ई. तक इज़रायल 
  पर रोम और 
  उसके पश्चात् पूर्वी 
  रोमी साम्राज्य 
  बीज़ोंतीन का 
  प्रभुत्व कायम रहा। 
  खलीफ़ा अबूबक्र 
  और खलीफ़ा उमर 
  के समय अरब और 
  रोमी सेनाओं 
  में टक्कर हुई। 
  सन् ६३६ ई. में खलीफ़ा 
  उमर की सेनाओं 
  ने रोम की सेनाओं 
  को पूरी तरह 
  पराजित करके 
  फ़िलिस्तीन पर, 
  जिसमें इज़रायल 
  और यहूदा शामिल 
  थे, अपना कब्जा कर 
  लिया। खलीफ़ा 
  उमर जब यहूदी 
  पैगंबर दाऊद 
  के प्रार्थनास्थल 
  पर बने यहूदियों 
  के प्राचीन मंदिर 
  में गए तब उस स्थान 
  को उन्होंने कूड़ा 
  कर्कट और गंदगी 
  से भरा हुआ पाया। 
  उमर और उनके 
  साथियों ने स्वयं 
  अपने हाथों से 
  उस स्थान को साफ 
  किया और उसे 
  यहूदियों के 
  सपुर्द कर दिया। 
</p>
<p  >इज़रायल और 
  उसकी राजधानी 
  जेरूसलम पर अरबों 
  की सत्ता सन् १०९९ 
  ई. तक रही। सन् 
  १०९९ ई. में जेरूसलम 
  पर ईसाई धर्म 
  के जाँनिसारों 
  ने अपना कब्जा कर 
  लिया और बोलोन 
  के गाडफ्रे को जेरूसलम 
  का राजा बना 
  दिया। ईसाइयों 
  के इस धर्मयुद्ध 
  में ५,६०,००० सैनिक काम 
  आए, किंतु ८८ वर्षों 
  के शासन के बाद 
  यह सत्ता समाप्त 
  हो गई।</p>
<p  >इसके पश्चात् 
  सन् ११४७ ई. से लेकर 
  सन् १२०४ तक ईसाइयों 
  ने धर्मयुद्धों 
  (क्रूसेडों) द्वारा 
  इज़रायल पर 
  कब्जा करना चाहा 
  किंतु उन्हें सफलता 
  नीं मिली। सन् 
  १२१२ ई. में ईसाई 
  महंतों ने ५० हजार 
  किशोरवयस्क 
  बालक और बालिकाओं 
  की एक सेना तैयार 
  करके पाँचवें 
  धर्मयुद्ध की घोषणा 
  की। इनमें से अधिकांश 
  बच्चे भूमध्यसागर 
  में डूबकर समाप्त 
  हो गए। इसके बाद 
  इस पवित्र भूमि 
  पर आधिपत्य करके 
  लिए ईसाइयों 
  ने चार असफल 
  धर्मयुद्ध और 
  किए।</p>
<p  >१३वीं और १४वीं 
  शताब्दी में हुलाकू 
  और उसके बाद 
  तैमूर लंग ने 
  जेरूसलम पर आक्रमण 
  करके उसे नेस्तनाबूद 
  कर दिया। इसके 
  पश्चात् १९वीं शताब्दी 
  तक इज़रायल पर 
  कभी मिस्री आधिपत्य 
  रहा और कभी 
  तुर्क। सन् १९१४ में 
  जिस समय पहला 
  विश्वयुद्ध हुआ, 
  इज़रायल तुर्की 
  के कब्जे में था। 
</p>
<p  >सन् १९१७ में ब्रिटिश 
  सेनाओं ने इस 
  पर अधिकार कर 
  लिया। २ नवंबर, 
  सन् १९१७ को ब्रिटिश 
  विदेश मंत्री बालफ़ोर 
  ने यह घोषणा 
  की कि इज़रायल 
  को ब्रिटिश सरकार 
  यहूदियों का 
  धर्मदेश बनाना 
  चाहती है जिसमें 
  सारे संसार 
  के यहूदी यहाँ 
  आकर बस सकें। 
  मित्रराष्ट्रों 
  ने इस घोषण की 
  पुष्टि की। इस घोषणा 
  के बाद से इज़रायल 
  में यहूदियों 
  की जनसंख्या निरंतर 
  बढ़ती गई। लगभग 
  २१ वर्ष (दूसरे 
  विश्वयुद्ध) के पश्चात् 
  मित्रराष्ट्रों 
  ने सन् १९४८ में एक इज़रायल 
  नामक यहूदी 
  राष्ट्र की विधिवत् 
  स्थापना की।</p>
<p  >५ जुलाई, सन 
  १९५० को इज़रायल 
  की पार्लामेंट 
  ने एक नया कानून 
  बनाया जिसके 
  अनुसार संसार 
  के किसी कोने 
  से यहूदियों 
  को इज़रायल 
  में आकर बसने 
  की स्वतंत्रता मिली। 
  यह कानून बन 
  जाने के सात 
  वर्षों के अंदर 
  इज़रायल में सात 
  लाख यहूदी बाहर 
  के देशों से आकर 
  बसे। इज़रायल 
  में जनतंत्री शासन 
  है। वहाँ एकसंसदीय 
  पार्लामेंट है 
  जिसे 'सेनेट' कहते 
  हैं। इसमें १२० सदस्य 
  सानुपातिक प्रतिनिधान 
  की चुनाव प्रणाली 
  द्वारा प्रति चार 
  वर्षों के लिए चुने 
  जाते हैं। इज़रायल 
  का नया जनतंत्र 
  एक ओर आधुनिक 
  वैज्ञानिक साधनों 
  के द्वारा देश 
  को उन्नत बनाने 
  में लगा हुआ है 
  तो दूसरी ओर 
  पुरानी परंपराओं 
  को भी उसने पुनर्जीवन 
  दिया है, जिनमें 
  से एक है शनिवार 
  को सारे कामकाज 
  बंद कर देना। 
  इस प्राचीन नियम 
  के अनुसार आधुनिक 
  इज़रायल में शनिवार 
  के पवित्र 'सैबथ' 
  के दिन रेलगाड़ियाँ 
  तक बंद रहती 
  हैं। </p>
<p  >यहूदियों 
  ने ही पश्चिमी 
  धर्मों में नबियों 
  और पैगंबरों 
  तथा इलहामी शासनों 
  का आरंभ और 
  प्रचार किया। उनके 
  नबियों ने, विशेषकर 
  छठी सदी ई.पू. 
  के नबियों ने 
  जिस साहस और 
  निर्भीकता से श्रीमानों 
  और असूरी सम्राटों 
  को धिक्कारा 
  है और जो बाइबिल 
  की पुरानी पोथी 
  में आज भी सुरक्षित 
  है, उसका संसार 
  के इतिहास में 
  सानी नहीं। उन्होंने 
  ही नेबुखदनेज्ज़ार 
  की अपनी बाबुली 
  कैद में बाइबिल 
  के पुराने पाँच 
  खंड (पेंतुतुख) 
  प्रस्तुत किए। इसी 
  से बाबुल के संबध 
  से ही संभवत: 
  बाइबिल का यह 
  नाम पड़ा।</p>
</font>
<p><font ><b  >सं.ग्रं.</b></font><font padma_font_family_property="Symbol" face="Symbol" size="2">-</font><font   >बाइबिल 
  (पुराना अहदनामा); 
  एंश्येंट कैंब्रिज 
  हिस्ट्री ऑव इंडिया, 
  जिल्द २, ३; हेस्टिंग्ज़ : 
  एनसाइक्लोपीडिया 
  ऑव रिलीजन 
  ऐंड एथिक्स, भाग ९; जूइश 
  एनसाइक्लोपीडिया; 
  जूइश क्रानिकल 
  ऐंड जूइश वर्ल्ड की 
  जिल्दें; एच.बी. ट्रिसट्रेम 
  : लैंड ऑव इज़रायल 
  (१८६५); ई.आर. बेवन 
  : जेरूसलम अंडर 
  द हाई प्रीस्ट (१९१२); सी. 
  बेज़मैन : ट्रायल 
  ऐंड एरर (१९४९); विश्वंभरनाथ 
  पांडेय : विश्व का 
  सांस्कृतिक इतिहास 
  (१९५५)।	(वि.ना.पां.)</font></p>
<font > 
<p><b></b></p>
</font> 
</body></html>