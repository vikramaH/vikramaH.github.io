<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font   ><b  >अश्वमेध</b> 
  भारतवर्ष का 
  एक प्रख्यात यज्ञ। सार्वभौम 
  राजा अर्थात् 
  चक्रवर्ती नरेश 
  ही अश्वमेध का अधिकारी 
  माना जाता था, 
  परंतु ऐतरेय 
  ब्राह्मण (८ पंचिका) 
  के अनुसार अन्य महत्वशाली 
  राजन्यों का भी 
  इसके विधान में 
  अधिकार था। आश्वलायन 
  श्रौत सूत्र (१०।६।१) का 
  कथन है कि जो 
  सब पदार्थो को 
  प्राप्त करना चाहता 
  है, सब विजयों 
  का इच्छुक होता 
  है और समस्त 
  समृद्धि पाने की 
  कामना करता 
  है वह इस यज्ञ का 
  अधिकारी है। इसलिए 
  सार्वीभौम के 
  अतिरिक्त भी मूर्धाभिषिक्त 
  राजा अश्वमेध कर 
  सकता था (आप.श्रौत. 
  २०।१।१।; लाट्यायन ९।१०।१७)। यह 
  अति प्राचीन यज्ञ 
  प्रतीत होता 
  है क्योंकि ऋग्वेद 
  के दो सूक्तों 
  में (१।१६२; १।१६३) अश्वमेधीय 
  अश्व तथा उसके हवन 
  का विशेष विवरण 
  दिया गया है। 
  शतपथ (१३।१</font><font padma_font_family_property="Symbol" face="Symbol">-</font><font   >५) 
  तथा तैतिरीय 
  ब्राह्मणों (३।८</font><font padma_font_family_property="Symbol" face="Symbol">-</font><font   >९) 
  में इसका बड़ा ही 
  विशद वर्णन उपलब्ध 
  है जिसका अनुसरण 
  श्रौत सूत्रों, 
  वाल्मीकीय रामायण 
  (१।१३), महाभारत के 
  आश्वमेधिक पर्व 
  में तथा जैमिनीय 
  अश्वमेध में किया 
  गया है।</font></p>
<p> <font ><b  >अनुष्ठान</b></font><font padma_font_family_property="Symbol" face="Symbol">-</font><font   >अश्वमेध 
  का आरंभ फाल्गुन 
  शुक्ल अष्टमी या नवमी 
  से अथवा ज्येष्ठ (या 
  आषाढ़) मास की 
  शुक्लाष्टमी से 
  किया जाता था। 
  आपस्तंब ने चैत्र 
  पूर्णिमा इसके 
  लिए उचित तिथि 
  मानी है। मूर्धाभिषिक्त 
  राजा यजमान 
  के रूप में मंडप 
  में प्रवेश करता 
  था और उसके पीछे 
  उसकी चारों पत्नियाँ 
  सुसज्जित वेश 
  में गले में सुनहला 
  निष्क पहनकर 
  अनेक दासियों 
  तथा राजपुत्रियों 
  के साथ आती थीं। 
  इनके पदनाम थे: 
  (क) महिषी (राजाके 
  साथ अभिषिक्त पटरानी), 
  (ख) वावाता (राजा 
  की प्रियतमा), (ग) 
  परिवृक्त्री (परित्यक्ता 
  भार्या) तथा (घ) 
  पालागली (हीन 
  जाति की रानी)। 
  अश्वमेध का घोड़ा 
  बड़ा ही सुडौल, 
  सुदंर तथा दर्शनीय 
  चुना जाता था। 
  उसके शरीर पर 
  श्याम रंग की 
  चौरी होती 
  थी। पास के तालाब 
  में उसे विधिवत् 
  स्नान कराकर 
  इस पावन कर्म 
  के लिए अभिषिक्त 
  किया जाता। तब 
  वह सौ राजकुमारों 
  के संरक्षण में 
  वर्ष भर स्वच्छंद 
  घूमने के लिए 
  छोड़ दिया जाता 
  था। अश्व की अनुपस्थिति 
  में तीन इष्टियाँ 
  प्रति दिन सवितृदेव 
  के निमित दी 
  जाती थीं और 
  ब्राह्मण तथा क्षत्रिय 
  जाति के वीणावादक 
  स्वरचित पद्य प्रति 
  दिन राजा की 
  स्तुति में वीणा 
  बजाकर गाते 
  थे। प्रति दिन पारिप्लव 
  (विशिष्ट आख्यान) 
  का पारायण किया 
  जाता था। एक साल 
  तक निविघ्न घूमने 
  के बाद जब घोड़ा 
  सकुशल लौट 
  आता था तब राजा 
  दीक्षा ग्रहण करता 
  था। अवश्मेध तीन 
  सुत्या दिवसों 
  का अहीन याग था। 
  'सुत्या' से अभिप्राय 
  सोमलता को 
  कूटकर सोमरस 
  चुलाने से था 
  (सवन, अभिषव)। इसमें 
  बारह दीक्षाएँ, 
  बारह उपसद और 
  तीन सुत्याएँ होती 
  थीं। २१ अरत्नि ऊँचे 
  २१ यूप प्रस्तुत किए 
  जाते थे।</font></p>
<font > 
<p  >दूसरा सुत्यादिवस 
  प्रधान और विशेष 
  महत्वशाली होता 
  था। उस दिन अश्वमेधीय 
  अश्व को अन्य तीन घोड़ों 
  के साथ रथ में 
  जोतकर तालाब 
  में स्नान कराया 
  जाता था। रानियाँ 
  उसके शरीर में 
  घी मलती थीं। तब 
  वह अश्व विषप्रयोग 
  से मारा जाता 
  था। रानियाँ 
  बाई से दाहिनी 
  और दाहिनी 
  से बाईं ओर उसकी 
  प्रदक्षिणा करती 
  थी। शव के पास 
  अभिषिक्त रानी 
  लेटती थी। अध्वर्यु 
  दोनों को कपड़े 
  से ढक देता और 
  रानी घोड़े के 
  साथ संभोग 
  करती सी दर्शायी 
  जाती। इस अवसर 
  पर चारों ऋत्विज् 
  रानियों के 
  साथ अश्लील कथोपकथन 
  में प्रवृत्त होते 
  थे। अश्व की वसा निकालकर 
  अग्नि में हवन करते 
  थे ओर ब्रह्मोद्य 
  की चर्चा होती 
  थी। ब्रह्मोद्य से तात्पर्य 
  गूढ़ पहेलियों 
  का पूछना और 
  बूझना होता 
  है। तब राजा 
  व्याघ्रचर्म या सिंहचर्म 
  पर बैठता था। 
  तीसरे दिन उपांग 
  याग होते थे 
  और ऋत्विजों 
  को भूरि दक्षिणा 
  दी जाती थी। होता, 
  ब्रह्मा, अध्वर्यु तथा 
  उद्गाता को 
  पूरब, दक्षिण, 
  पश्चिम तथा उत्तर 
  दिशाओं में विजित 
  देशों की संपति 
  क्रमश: दक्षिणा में 
  दी जाती थी ओर 
  अश्वमेध समाप्त हो 
  जाता था।</p>
</font>
<p><font ><b  >महत्व</b></font><font padma_font_family_property="Symbol" face="Symbol">-</font><font   >अश्वमेध 
  एक प्रतीकात्मक योग 
  है जिसके प्रत्येक 
  अंश का गूढ़ रहस्य 
  है। ऐतरेय ब्राह्मण 
  में अश्वमेधयागी 
  प्राचीन चक्रवर्ती 
  नरेशों का बड़ा 
  ही महत्वशाली 
  ऐतिहासिक निर्देश 
  है। ऐतिहासिक 
  काल में भी ब्राह्मण 
  राजाओं ने या 
  वैदिकधर्मानुयायी 
  राजाओं ने अश्वमेध 
  का विधान बड़े 
  ही उत्साह के साथ 
  किया। राज दशरथ 
  तथा युधिष्ठिर 
  के अश्वमेध प्राचीन 
  काल में संपन्न 
  हुए कहे जाते हैं। 
  द्वितीय शती ई.पू. 
  में ब्राह्मण पुनर्जागृति 
  के समय शंगुवंशी 
  ब्राह्मणनरेश पुष्ययमित्र 
  ने दो बार अश्वमेध 
  किया था, जिसमें 
  महाभाष्यकर पतंजलि 
  स्वयं उपस्थित थे 
  (इह पुष्यमित्रं याजयाम:)। 
  गुप्त सम्राट् समुद्रगुप्त 
  ने भी चौथी 
  सदी ई. में अश्वमेध 
  किया था जिसका 
  परिचय उनकी 
  अश्वमेधीय मुद्राओं 
  से मिलता है। 
  दक्षिण के चालुक्य 
  और यादव नरेशों 
  ने भी यह परंपरा 
  जारी रखी। इस 
  परंपरा के 
  पोषक सबसे 
  अंतिम राज, जयपुर 
  के महाराज सवाई 
  जयसिंह प्रतीत 
  होते हैं, जिनके 
  यज्ञ का वर्णन कृष्ण 
  कवि ने 'ईश्वरविलास 
  काव्य' में तथा महानंद 
  पाठक ने अपनी 
  'अश्वमेधपद्धति' में 
  (जो किसी राजेंद्र 
  वर्मा की आज्ञा 
  से संकलित अपने 
  विषय की अत्यंत 
  विस्तृत पुस्तक 
  है) किया है। युधिष्ठिर 
  के अश्वमेध का विस्तृत 
  रोचक वर्णन 
  'जैमिनि अश्वमेध' 
  में मिलता है।</font></p>
<p> <font ><b  >सं.ग्रं.</b></font><font padma_font_family_property="Symbol" face="Symbol">-</font><font   >डा. 
  कीथ: रिलिजन 
  ऐंड फिलॉसफी 
  ऑव वेद ऐंड उपनिषद् 
  (द्वितीय भाग), लंदन, 
  १९२५; काणे: हिस्ट्री 
  आव धर्मशास्त्र (खंड 
  २,भाग २), पूना, १९४१।	(ब.उ.)</font></p>
<p> <font ><b></b></font></p>
</body></html>