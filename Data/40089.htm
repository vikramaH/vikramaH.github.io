<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >गौड़</b></font><font    size="4"> 
  (१) बंगाल का प्राचीन 
  सामन्य नाम। स्कंदपुराण 
  के अनुसार गौड़देश 
  की स्थिति वंगदेश 
  से लेकर भुवनेश 
  (भुवनेश्वर, उड़ीसा?) 
  तक थी<font padma_font_family_property="Symbol" face="Symbol">-</font> 'वंगदेशं 
  समारभ्य भुवनेशांतग: 
  शिवे, गौड़ देश: 
  समाख्यात: सर्वविद्या 
  विशारद:।' पद्मपुराण 
  (१८९<font padma_font_family_property="Symbol" face="Symbol">-</font> २) में गौड़ 
  नरेश नरसिंह 
  का नाम आया है। 
  अभिलेखों में गौड़ 
  देश का सर्वप्रथम 
  उल्लेख ५५३ ई. के हराहा 
  अभिलेख में है 
  जिसमें ईश्वर 
  वर्मन मौखरी 
  की गौड़देश पर 
  विजय का उल्लेख 
  है। बाणभट्ट 
  ने गौड़नरेश 
  शशांक का वर्णन 
  किया है जिसने 
  हषवर्धन के ज्येष्ठ 
  भ्राता राज्यवर्धन 
  का वध किया था। 
  माधाईनगर 
  के ताम्रपट्ट 
  लेख से सूचित 
  होता है कि गौड़नरेश 
  लक्ष्मणसेन का कलिंग 
  तक प्रभुत्व था।</font></p>
<font  size="4"> 
<p  >गौड़ देश के नाम 
  पर संस्कृत काव्य 
  की परुषावृत्ति 
  का नाम ही गौड़ी 
  पड़ गया था। कायस्थों 
  आदि की कई जातियाँ 
  आज भी गौड़ कहलाती 
  है। कुछ विद्वानों 
  का मत है कि गुड़ 
  के व्यापार का 
  केंद्र होने के 
  कारण ही इस 
  प्रदेश का नाम 
  गौड़ हो गया 
  था।</p>
<p  >(२) प्राचीन लक्ष्मणावती 
  या लखनौती 
  का मध्यकालीन 
  नाम, वंगदेश 
  के गौड़ से संबद्ध 
  है। बंगाल की 
  राजधानी कालक्रम 
  से काशीपुरी, 
  वरेंद्र और लक्ष्मणवती 
  रही थी। मुसलमानों 
  का बंगाल पर 
  (१३वीं सदी में) आधिपत्य 
  होने के पश्चात् 
  बंगाल के सूबे 
  की राजधानी 
  कभी गौड़ और 
  कभी पांडुआ रही। 
  पांडुआ गौड़ से 
  लगभग २० मील दूर 
  है। आज इस मध्युगीन 
  भव्य नगर के केवल 
  खंडहर ही बचे 
  हैं। इनमें से अनेक 
  ध्वंसावशेष प्राचीन 
  हिंदू मंदिरों 
  और देवालयों 
  के हैं जिनका 
  प्रयोग मसजिदों 
  के निर्माण के 
  लिये किया गया 
  था। १५७५ ई. में अकबर 
  के सूबेदार 
  ने गौड़ के सौंदर्य 
  से आकृष्ट होकर 
  अपनी राजधानी 
  पांडुआ से हटाकर 
  गौड़ में बनाई 
  थी जिसके फलस्वरूप 
  गौड़ में एकबारगी 
  हो बहुत भीड़भाड़ 
  हो गई थी। थोड़े 
  ही दिनों बाद 
  महामारी का 
  प्रकोप हुआ जिससे 
  वहां की जनसंख्या 
  को भारी क्षति 
  पहुँची। बहुत 
  से निवासी नगर 
  छोड्कर भाग 
  गए। पांडुआ में भी 
  महामारी का 
  प्रकोप फैला 
  और दोनों 
  नगर बिल्कुल उजाड़ 
  हो गए। कहा जाता 
  है कि गौड़ में 
  जहाँ अब तक भव्य 
  इमारतें खड़ी हुई 
  थी और चारों 
  ओर व्यस्त नरनारियों 
  का कोलाहल 
  था, इस महामारी 
  के पश्चात् चारों 
  ओर सन्नाटा छा 
  गया, सड़कों पर 
  घास उग आई और 
  दिन दहाड़े व्याघ्र 
  आदि हिंसक पशु 
  धूमने लगे। पांडुआ 
  से गौड़ जाने 
  वाली सड़क पर 
  अब घने जंगल हो 
  गए थे। तत्पश्चात् 
  प्राय: ३०९ वर्षों तक 
  बंगाल की यह 
  शालीन नगरी 
  खंडहरों के रूप 
  में घने जंगलों 
  के बीच छिपी 
  पड़ी रही। अब कुछ 
  ही वर्षों पूर्व 
  वहाँ के प्राचीन 
  वैभव को खुदाई 
  द्वारा प्रकाश में 
  लाने का प्रयत्न 
  किया गया है। 
  लखनौती में 
  ८ वीं, १० वीं सदी में 
  पाल राजाओं 
  का राज था और 
  १२ वीं सदी तक सेन 
  नरेशों का 
  आधिपत्य रहा। 
  इस काल में यहाँ 
  अनेक हिंदू मंदिरों 
  का निर्माण हुआ 
  जिन्हें गौड़ के 
  परवर्ती मुसलमान 
  बादशाहों ने 
  नष्टभ्रष्ट कर दिया। 
  मुसलमानों के 
  समय की बहुत 
  सी इमारतों 
  के अवशेष अभी यहाँ 
  मौजूद है। इनकी 
  मुख्य विशेषताएँ 
  हैं ठोस बनावट 
  तथा विशालता। 
  सोना मसजिद 
  प्राचीन मंदिरों 
  की सामाग्री से 
  निर्मित है। यह 
  यहाँ के जीर्ण 
  दुर्ग के अंदर 
  अवस्थित है। इसकी 
  निर्माणतिथि 
  १५२६ ई. है। इसके अतिरिक्त 
  १५३० ई. में बनी नसरतशाह 
  की मसजिद भी 
  कला की दृष्टि से 
  उल्लेखनीय है।</p>
<p  >गौड़ या लखनौती 
  हिंदू राजसत्ता 
  के उत्कर्षकाल में 
  संस्कृत विद्या के 
  केंद्र के रूप में 
  विख्यात थी और 
  महाकवि जयदेव, 
  कविवर गोवर्धनाचार्य 
  तथा धोयी, व्याकरणचार्य 
  उमापतिघर और 
  शब्दकोशकार 
  हलायुध इन सभी 
  विद्वानों का 
  संबंध इस प्रसिद्ध 
  नगरी से था। इसके 
  खंडह्र बंगाल 
  के मालदा नामक 
  नगर से १० मील 
  दक्षिण पश्चिम की 
  ओर स्थित हैं।	(विजयेंद्र 
  कुमार माथुर)</p>
</font><b></b> 
<p><font  size="5"><b></b></font></p>
</body></html>