<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शक</span></b><span   style="font-size: 14pt; font-family: DV-TTSurekhEN;"> प्राचीन काल में मध्य 
    एशिया की एक निराश्रय जनजाति, जो यूहेची जनजाति के दबाव 
    के कारण भारत की ओर अग्रसर हुई। भारत के पश्चिमोत्तर 
    भाग कपिशा और गांधार में यवनों के कारण ठहर न सके और 
    बोलन घाटी पार कर भारत में प्रविष्ट हुए। तत्पश्चात् उन्होंने 
    पुष्कलावती एवं तक्षशिला पर अधिकार कर लिया और वहाँ से 
    यवन हट गए। ७२ ई. पू. शकों का प्रतापी नेता मोअस उत्तर पश्चिमांत 
    के प्रदेशों का शासक था। उसने महाराजाधिराज महाराज की उपाधि 
    धारण की जो उसकी मुद्राओं पर अंकित है। उसी ने अपने अधीन 
    क्षत्रपों की नियुक्ति की जो तक्षशिला, मथुरा, महाराष्ट्र और 
    उज्जैन में शासन करते थे। कालांतर में ये स्वतंत्र हो गए। शक 
    विदेशी समझे जाते थे यद्यपि उन्होंने शैव मत को स्वीकार कर 
    किया था। मालव जन ने विक्रमादित्य के नेतृत्व में मालवा से 
    शकों का राज्य समाप्त कर दिया और इस विजय के स्मारक रूप 
    में विक्रम संवत् का प्रचलन किया जो आज भी हिंदुओं के धार्मिक 
    कार्यों में व्यवहृत है। शकों के अन्य राज्यों का शकारि विक्रमादित्य 
    गुप्तवंश के चंद्रगुप्त द्वितीय ने समाप्त करके एकच्छत्र राज्य 
    स्थापित किया। शकों को भी अन्य विदेशी जातियों की भाँति भारतीय 
    समाज ने आत्मसात् कर लिया। शकों की प्रारंभिक विजयों का 
    स्मारक शक संवत् आज तक प्रचलित है।<span   style="">  
 
    </span>(रामस्वरूप)</span></p>
</div>
</body></html>