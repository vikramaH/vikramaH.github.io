<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p style="text-align: left;"   class="MsoBodyTextIndent2"><b><span   style="font-size: 16pt; text-align: left;">फेर्मा का अंतिम 
  प्रमेय </span></b>(<span padma_font_family_property="DV1-TTSurekh" style="font-family: DV1-TTSurekh;">Fermat's Last Theorem</span>) 
  <span  >-</span> १६३७ ई. में पियरे फेर्मा ने बताया कि शून्य के 
  अतिरिक्त य, र तथा ल ऐसी पूर्ण संख्याएँ नहीं होतीं जो समीकरण</p>
<p style="text-align: left;"   class="MsoBodyTextIndent2">य<sup  >न</sup><span><font padma_font_family_property="Symbol" face="Symbol">+</font></span>र<sup  >न</sup><span><font padma_font_family_property="Symbol" face="Symbol">=</font></span>ल<sup  >न</sup> 
  <font padma_font_family_property="Times New Roman, Times, serif" face="Times New Roman, Times, serif">[x<sup padma_font_family_property="Times New Roman, Times, serif">n</sup>+y<sup padma_font_family_property="Times New Roman, Times, serif">n</sup>=z<sup padma_font_family_property="Times New Roman, Times, serif">n</sup>]</font>   
  . . . . . . . . . (१)</p>
<p style="text-align: left;"   class="MsoBodyTextIndent2">को संतुष्ट करें, जब न (<span padma_font_family_property="DV1-TTSurekh" style="font-family: DV1-TTSurekh;">n</span>) 
  दो से बड़ी कोई पूर्णसंख्या है; किंतु फेर्मा ने इसकी उपपत्ति 
  नहीं दी। बाद में न<span><font padma_font_family_property="Symbol" face="Symbol">=</font></span>४ (<span padma_font_family_property="DV1-TTSurekh" style="font-family: DV1-TTSurekh;">n=4</span>) 
  के लिए फेर्मा ने समीकरण (१) की उपपत्ति दी। १७७०ई. में लेनर्ड 
  आइलर ने न<span  >उ</span>३ (<span padma_font_family_property="DV1-TTSurekh" style="font-family: DV1-TTSurekh;">n=3</span>) 
  के लिए समीकरण (१) की अपूर्ण उपपत्ति दी। इसके दूटे हुए चरणों 
  को बाद के गणितज्ञों ने पूर्ण किया। १८२३ई. में एड्रीन एम. लज्हाँड्र 
  (<span padma_font_family_property="DV1-TTSurekh" style="font-family: DV1-TTSurekh;">Adrien M. Legehndre</span>) ने सिद्ध कर दिया 
  कि समीकरण</p>
<p style="text-align: left;"   class="MsoBodyTextIndent2">य<sup  >क</sup><span><font padma_font_family_property="Symbol" face="Symbol">+</font></span>र<sup  >क</sup><span><font padma_font_family_property="Symbol" face="Symbol">+</font></span>ल<sup  >क</sup><span><font padma_font_family_property="Symbol" face="Symbol">=</font></span>० 
  <span padma_font_family_property="DV1-TTSurekh" style="font-family: DV1-TTSurekh;">[x<sup padma_font_family_property="DV1-TTSurekh">l</sup>+y<sup padma_font_family_property="DV1-TTSurekh">l</sup>+z<sup padma_font_family_property="DV1-TTSurekh">l</sup>=0]</span> 
     . . . . . . . . . (२)</p>
<p style="text-align: left;"   class="MsoBodyTextIndent2">में जब क (<span padma_font_family_property="DV1-TTSurekh" style="font-family: DV1-TTSurekh;">l</span>) 
  का मान विषम अभाज्य संख्या पाँच है शून्य के अतिरिक्त य, (<span padma_font_family_property="DV1-TTSurekh" style="font-family: DV1-TTSurekh;">x</span>), र (<span padma_font_family_property="DV1-TTSurekh" style="font-family: DV1-TTSurekh;">y</span>) 
  तथा ल (<span padma_font_family_property="DV1-TTSurekh" style="font-family: DV1-TTSurekh;">z</span>) के पूर्णांक मान 
  असंभव हैं। सच में यह प्रमाणित करना सरल नहीं कि समीकरण 
  (१) की उपपत्ति के लिए समीकरण (२) को तीन से बड़ी किसी भी संख्या 
  के लिए सिद्ध कर देना पर्याप्त है, और ऑगस्टिन एल. कोशी (<span padma_font_family_property="DV1-TTSurekh" style="font-family: DV1-TTSurekh;">Augustine L. Cauchy</span>) जैसे गणितज्ञों 
  के प्रयास इस दिशा में असफल रहे। सत्य यह है कि ऐसे प्रयासों 
  ने एर्नस्ट ई. कुमर को आदर्श (<span padma_font_family_property="DV1-TTSurekh" style="font-family: DV1-TTSurekh;">ideal</span>) 
  संख्याओं की संकल्पना सुझा दी, जो गणितीय धारणाओं में अत्यंत 
  शक्तिशाली और लाभदायक सिद्ध हुई। कुमर इसके आधार पर 
  अत्यंत विस्तीर्ण संख्यात्मक परिकलन द्वारा १०० से कम सभी अभाज्य 
  क (<span padma_font_family_property="DV1-TTSurekh" style="font-family: DV1-TTSurekh;">l</span>) के लिए समीकरण (२) 
  की असंभवता स्थापित करने में सफल हुए। १९२९ ई. और १९३९ ई. 
  के बीच हैरी एस. वैंडिवर (<span padma_font_family_property="DV1-TTSurekh" style="font-family: DV1-TTSurekh;">Harry 
  S. Vandiver</span>) ने कुमर द्वारा दी गई विधियों के विस्तार 
  का उपयोग कर ऐसे परिणाम दिए जो क (<span padma_font_family_property="DV1-TTSurekh" style="font-family: DV1-TTSurekh;">l</span>) 
  के ६१९ से कम अभाज्यों के लिए समीकरण (२) की असंभवता स्थापित 
  करने में समर्थ थे।</p>
<p style="text-align: left;"   class="MsoBodyTextIndent2">आगे चलकर इस दशा में समीकरण (२) की 
  दो विशिष्ट स्थितियों पर विचार करने की दिशा में प्रयास हुआ 
  : पहली स्थिति, जब य, र, ल (<span padma_font_family_property="DV1-TTSurekh" style="font-family: DV1-TTSurekh;">x, 
  y, z</span>) परस्पर तथा क (<span padma_font_family_property="DV1-TTSurekh" style="font-family: DV1-TTSurekh;">l</span>) के पति अभाज्य हैं और स्थिति 
  दो जब य, र, ल (<span padma_font_family_property="DV1-TTSurekh" style="font-family: DV1-TTSurekh;">x, y, z</span>) 
  परस्पर अभाज्य हैं, किंतु उनमें स एक क (<span padma_font_family_property="DV1-TTSurekh" style="font-family: DV1-TTSurekh;">l</span>) 
  से विभाज्य है। स्थिति दो के बारे में शोध नहीं के बराबर हुए 
  हैं, किंतु सर्वांगसमता (<span padma_font_family_property="DV1-TTSurekh" style="font-family: DV1-TTSurekh;">congruence</span>) 
  और मॉड (<span padma_font_family_property="DV1-TTSurekh" style="font-family: DV1-TTSurekh;">mod</span>) की कल्पनाओं 
  का उपयोग कर स्थिति एक में पर्याप्त शोध हुआ है। यद्यपि इस 
  स्थिति में भी पूर्ण रूप से फेर्मा की उक्ति स्थापित नहीं की जा सकी, 
  तथापि अब तक की गवेषणाओं से फेर्मा के अंतिम प्रमेय की सत्यता 
  प्रकट होती है।</p>
<p style="text-align: left;"   class="MsoBodyTextIndent2"><b style="text-align: left;"  >सं.ग्रं.</b> <span style="text-align: left;"  >-</span> एल.ई. डिक्सन: 
  हिस्ट्री ऑव द थ्योरी ऑव नंबर्स, खंड २ (१९२०); एल.जे. मोर्डेल 
  : द लेक्चर्स ऑन फेर्माल लास्ट थ्योरम (१९२१)। (चंद्रमोहन)</p>
</body></html>