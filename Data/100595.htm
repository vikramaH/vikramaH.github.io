<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विंध्य पर्वश्रेणियाँ</span></b><span   style="font-size: 14pt; font-family: DV-TTSurekhEN;"> 
    मालवा पठार के उत्तरी भाग में हैं, जो दक्षिण में नर्मदा घाटी 
    के समीप २,५०० फुट ऊँची दीवार की भाँति तथा उत्तर की ओर 
    केवल १,४०० फुट की ऊँचाई में खड़ी हैं। यह प्रदेश बहुत 
    ऊबड़खाबड़, शुष्क एवं वीरान है, जिसमें जगह जगह शिखर 
    और उनके बीच थाले गिलते हैं। मुख्य शिखर लगभग २,००० फुट 
    ऊँचा है, जो मुख्यत: स्तरित बलुआ पत्थरों का, जिनमें कहीं 
    कहीं चूना पत्थर और शेल मिलते हैं, बना है। बनास और चंबल 
    के मध्य, पूर्व में बुँदेलखंड की ओर तथा उत्तर-पश्चिम में चंबल 
    के बाई ओर मिलनेवाले बृहत् शिखर पर धौलपुर तथा 
    करौली स्थित हैं। अनुमानत: अरावली की ओर से दबाव के कारण 
    विंध्य चट्टानों में मोड़ तथा दरारें पड़ गई। मध्यजीवी महाकल्प 
    के अंत में आवरण क्षय द्वारा निर्मित मैदान, दबाव के फलस्वरूप, 
    लगभग ५,००० फफट ऊँचा भूभाग बन गया था। यहाँ नदियाँ 
    शिखरों को पार करती हुई आरोपित जलप्रवाह प्रस्तुत करती 
    हैं और अपने ऊपरी भाग में अपरदन के अनुरूप जलप्रवाहवाली 
    हैं। काली, सिंध, पार्वती और चंबल के संगम पर कोटा में ८००-९०० 
    फुट ऊँचा कछारी पंख बन जाता है, किंतु चंबल अपने अग्रभाग 
    में संकीर्ण गहरी घाटी बनाती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">श्रेणियों 
    पर मिट्टी की मोटाई कुछ ही इंच है। शुष्क शिखरों पर 
    मिट्टी बिल्कुल नहीं मिलती। कहीं कहीं साधारण घास के मैदान 
    एवं काँटेदार झाड़ियाँ मिलती हैं। पहाड़ियों पर सागौन के 
    वन मिलते हैं। निचाई पर लोग पत्थरों के मकान बनाकर 
    रहते हैं। ग्वालियर, इंदौर तथा भोपाल विंध्य क्षेत्र के प्रमुख 
    नगर हैं। श्रेणियों के मध्य ही काठी में होकर बंबई-आगरा 
    रेलमार्ग गुजरता है।<span   style="">   
    </span>(राम सहाय खरे.)</span></p>
</div>
</body></html>