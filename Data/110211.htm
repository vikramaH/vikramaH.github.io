<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शांडिल्य</span></b><span   style="font-size: 14pt; font-family: DV-TTSurekhEN;"> यह नाम गोत्रसूची 
    में है, अत: पुराणादि में शांडिल्य नाम से जो कथाएँ मिलती 
    हैं, वे सब एक व्यक्ति की नहीं हो सकतीं। छांदोग्य और बृहदारण्यक 
    उपनिषद् में शांडिल्य का प्रसंग है। पंचरात्र की परंपरा में 
    शांडिल्य आचार्य प्रामाणिक पुरुष माने जाते हैं (द्र. ईश्वरसंहिता)। 
    शांडिल्यसंहिता प्रचलित है; शांडिल्य भक्तिसूत्र भी प्रचलित है। 
    इसी प्रकार शांडिल्योपनिषद् नाम का एक ग्रंथ भी है, जो बहुत 
    प्राचीन ज्ञात नहीं होता।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">युधिष्ठिर 
    की सभा में विद्यमान ऋषियों में शांडिल्य का नाम है। राजा सुमंतु 
    ने इनको प्रचुर दान दिया था, यह अनुशासन पर्व (१३७।२२) से 
    जाना जाता है। अनुशासन ६५।१९ से जाना जाता है कि इसी ऋषि 
    ने बैलगाड़ी के दान को श्रेष्ठ दान कहा था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">शांडिल्य 
    नामक आचार्य अन्य शास्त्रों में भी स्मृत हुए हैं। हेमाद्रि के लक्षणप्रकाश 
    में शांडिल्य को आयुर्वेदाचार्य कहा गया है। विभिन्न व्याख्यान 
    ग्रंथों से पता चलता है कि इनके नाम से एक गृह्यसूत्र एवं एक 
    स्मृतिग्रंथ भी था।<span   style="">   
    </span>(रामशंकर भट्टाचार्य)</span></p>
</div>
</body></html>