<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शेषनाग</span></b><span   style="font-size: 14pt; font-family: DV-TTSurekhEN;"> (१) भगवान् की 
    सर्पवत् आकृतिविशेष। इनका आख्यान विभिन्न पुराणों में मिलता 
    है। कालिकापुराण में कहा गया है कि प्रलयकाल आने पर जब 
    सारी सृष्टि नष्ट हो जाती है तब भगवान् विष्णु अपनी प्रिया 
    लक्ष्मी के साथ इनके ऊपर शयन करते हैं और उनके ऊपर 
    ये अपनी फणों की छाया किए रहते हैं। इनका पूर्ण फण कमल 
    को ढके रहता है, उत्तर का फण भगवान् के शिराभाग का और 
    दक्षिण फण चरणों का आच्छादन किए रहता है। प्रतीची का फण भगवान् 
    विष्णु के लिए व्यंजन का कार्य करता है। इनके ईशान कोण 
    का फण शंख, चक्र, नंद, खड्ग, गरुड़ और युग तूणीर धारण 
    करते हैं तथा आग्नेय कोण के फण गदा, पद्म आदि धारण करते 
    हैं। सारी सृष्टि के विनाश के पश्चात् भी ये बचे रहते हैं, 
    इसीलिए इनका नाम 'शेष' हैं। सर्पाकार होने से इनके 
    नाम से 'नाग' विशेषण जुड़ा हुआ है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पुराणों 
    में इन्हें सहस्रशीर्ष या सौ फणवाला कहा गया है। इनके एक 
    फण पर सारी वसुंधरा अवस्थित कही गई है। ये सारी पृथ्वी 
    को धूलि के कर्ण की भाँति एक फण पर सरलतापूर्वक लिए रहते 
    हैं। पृथ्वी का भार अत्याचारियों के कारण जब बहुत प्रवर्धित 
    हो जाता है तब इन्हें अवतार भी धारण करना पउता है। लक्ष्मण 
    और बलराम इनके अवतार कहे गए हैं। इनका कही अंत नहीं 
    है इसीलिए इन्हें 'अनंत' भी कहा गया है। गोस्वामी तुलसीदास 
    ने लक्ष्मण की वंदना करते हुए उन्हें शेषावतार कहा है :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बंर्दौं 
    लछिमन पद जलजाता। सीतल सुभग भगत सुखदात।।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रघुपति 
    कीरति बिमल पताका। द्वंड समान भयउ जस जाका।।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सेष 
    सहस्रसीस जगकारन। जो अवतरेउ भूमि भय टारन।।</span></p>
  <p class="MsoNormal"><span style="font-size: 14pt; font-family: DV-TTSurekhEN;"><span   style="">  
 
    </span></span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> बालकाड, १७।३,४</span></p>
  <p   class="MsoBodyTextIndent">रात्रि के समय आकाश में जो वक्राकृति आकाशगंगा 
    दिखाई पड़ती है और जो क्रमश: दिशा परिवर्तन करती रहती 
    है, यह निखिल ब्रह्मांडों को अपने में समेटे हुए हैं। उसकी अनेक 
    शाखाएँ दिखाई पड़ती हैं। वह सर्पाकृति होती है। इसी को 
    शेषनाग कहा गया है। पुराणों तथा काव्यों में शेष का वर्ण 
    श्वेत कहा गया है। आकाशगंगा श्वेत होती ही है। यहाँ 'ऊँ' 
    की आकृति में विश्व ब्रह्मांड को घेरती है। 'ऊँ' को ब्रह्म 
    कहा गया है। वही शेषनाग है।</p>
  <p class="MsoNormal"><span   style="font-size: 14pt; font-family: DV-TTSurekhEN;">(२) 
    व्याकरणशास्त्र के महाभाष्यकार पर्तजलि शेषावतार कहे जाते 
    हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(३) 'परमार्थसार' नामक संस्कृत ग्रंथ 
    के रचयिता।<span style=""> </span>(लालधर त्रिपाठी)</span></p>
</div>
</body></html>