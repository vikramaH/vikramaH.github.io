<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >इंद्राणी </b> देवराज 
  इंद्र की पत्नी जिसके 
  दूसरे नाम शची 
  और पौलोमी 
  भी हैं। ऋग्वेद की 
  देवियों में वह 
  प्रधान हैं, इंद्र को 
  शक्ति प्रदान करनेवाली, 
  स्वयं अनेक ऋचाओं 
  की ऋषि। शालीन 
  पत्नी की वह मर्यादा 
  और आदर्श है 
  और गृह की सीमाओं 
  में उसकी अधिष्ठात्री। 
  उस क्षेत्र में वह विजयिनी 
  और सर्वस्वामिनी 
  है और अपनी 
  शक्ति की घोषणा 
  वह ऋग्वेद कें मंत्र 
  (१०, १५९, २) में इस प्रकार 
  करती है--अहं केतुरहं 
  मूर्धा अहमुग्राविवाचिनी--मैं 
  ही विजयिनी 
  ध्वजा हूँ, मैं ही 
  ऊँचाई की चोटी 
  हूँ, मैं ही अनुल्लंघनीय 
  शासन करनेवाली 
  हूँ। ऋग्वेद के एक 
  अत्यंत सुंदर और 
  शक्तिम सूक्त (१०, १५९) में 
  वह कहती है कि 
  'मैं असपत्नी हूँ, 
  सपत्नियों का 
  नाश करनेवाली 
  हूँ, उनकी नश्यमान 
  शालीनता के 
  लिऐ ग्रहणस्वरूप 
  हूँ-उन सपत्नियों 
  के लिए जिन्होंने 
  मुझे कभी ग्रसना 
  चाहा था'; उसी सूक्त 
  में वह कहती है 
  कि मेरे पुत्र 
  शत्रुहंता हैं और 
  मेरी कन्या महती 
  है-''मम पुत्रा: शत्रुहणोऽथो 
  में दुहिता विराट्''।	(भ.श.उ.)</p>
<p><b></b></p>
</font> 
</body></html>