<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कैक्स्टन, विलियम</b></font><font    size="4">
 (१४२२-१४९१ ई.)। मुद्रण के आधुनिक साधनों को व्यवस्थित रूप देनेवाला प्रथम
 मुद्रक। इसका जन्म इंग्लैंड के वील्ड ऑव केंट प्रदेश में कहीं हुआ था। 
संभवत: १४३८ में ये राबर्ट लार्ज के पास प्रशिक्षार्थी के रूप में गए और 
लार्ज की मृत्यु के उपरांत १४४१ से १४६९ तक विविध व्यावयायिक कार्यों में 
लगे रहे। इस बीच उन्होंने रऔल ले फेंवर लिखित ट्रॉय के सुप्रसिद्ध 
मध्ययुगीन रोमांस </font><font padma_font_family_property="Arial" face="Arial" size="4">&#8216;</font><font    size="4">द रिकाल ऑव द हिस्ट्री ऑव ट्रॉय</font><font padma_font_family_property="Arial" face="Arial" size="4">&#8217;</font><font    size="4">
 का फ्रांसीसी भाषा से अँगरेजी में अनुवाद किया। तत्पश्चात् उन्होंने 
ब्रगेस में कालर्ड मैंशन की साझेदारी में एक प्रेस की स्थापना की, और अपनी 
पहली अनुदित पुस्तक </font><font padma_font_family_property="Arial" face="Arial" size="4">&#8216;</font><font    size="4">द रिकाल</font><font padma_font_family_property="Arial" face="Arial" size="4">&#8217;</font><font    size="4">
 का मुद्रण किया। १४७६ में कैक्स्टन ने इंग्लैंड आकर अपना प्रेस लगाया। और 
१३ दिसंबर, १४७६ को वहाँ से उनका अपना पहला प्रकाशन इंडल्जेंस छपा। 
इंग्लैंड में मुद्रित होनेवाली पहली पुस्तक लार्ड रिवर्स कृत द डिक्टम्स 
ऐंड सेइंग्ज़ ऑव द फ़िलासफ़र्स का अनुवाद था जिसे कैक्स्टन ने स्वयं संशोधित 
करके मुद्रित किया था। </font></p>
<font  size="4"> 
<p  >इस समय से लेकर 
  मृत्यु पर्यंत कैक्स्टन 
  लेखन और मुद्रण 
  के कार्य में व्यस्त 
  रहे। साहित्यिक 
  प्रतिभा के साथ 
  साथ उनमें व्यावसायिक 
  बुद्धि भी थी। उन्होंने 
  द बुक ऑव द हिस्ट्री 
  ऑव जेसन (१४७७), द 
  हिस्ट्री ऑव रिनाल्ट 
  द फाक्स (१४८१), द लाइफ़ 
  ऑव चार्ल्स द ग्रेट 
  (१४८५), द सीज़ ऐंड कांक्वेस्ट 
  ऑव जुरूयलक 
  (१४८१), ब्लैंकर्डिन ऐंड इंग्लैंटाइन 
  (१४८९) आदि अनेक पुस्तकों 
  का स्वयं उन्होंने 
  फ्रेंच आदि भाषाओं 
  से अनुवाद किया 
  था। मुद्रक के रूप 
  में उनका कार्य 
  १८००० पृष्ठों का है।</p>
<p  >कैक्स्टन के प्रेस 
  का सबसे सुंदर 
  प्रकाशन कदाचित् 
  गोल्ड लीजेंड्स 
  है, जो १३वीं शती 
  के मुख्यतया फ्रेंच 
  और अंग्रेंज संतों 
  की प्रेरणाप्रद 
  कथाओं पर आधारित 
  था। उसमें ७० वुडकट 
  डिजाइन थे। कैक्स्टन 
  ने अपने प्रेस में 
  जिन टाइपों का 
  प्रयोग किया 
  था, उनके नमूनों 
  का संग्रह ब्रिटिश 
  म्यूजियम तथा 
  केंब्रिज विश्वविद्यालय 
  में है। कैक्स्टन द्वारा 
  मुद्रित पुस्तकों 
  पर टाइटिल पेज 
  नहीं थे। १४८४ के बाद 
  छपी उनकी पुस्तकों 
  में ऊपर नीचे 
  सज्जात्मक बार्डर 
  होता था और 
  बीच में डब्ल्यू. सी. 
  ट्रेड मार्क अंकित 
  रहता था। उनके 
  उल्लेखनीय मौलिक 
  कार्य पोलिक्रोनिकोन 
  (द रोल्स सीरीज़ 
  एडीशन, खंड ८) में सम्मिलित 
  हैं। (विश्वनाथ)</p>
</font><font size="2"></font>
</body></html>