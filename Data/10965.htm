<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >आरण्यक</b></font><font   > 
  वेद का एक प्रधान 
  व्याख्यात्मक गद्य भाग। 
  वेद मंत्र तथा 
  ब्राह्मण का सम्मिलित 
  अभिधान है। मंत्रब्राह्मणयोर्वेदनामधेयम् 
  (आपस्तंबसूत्र)। ब्राह्मण 
  के तीन भागों 
  में आरण्यक अन्यतम 
  भाग है। सायण 
  के अनुसार इस 
  नामकरण का 
  कारण यह है कि 
  इन ग्रंथों का अध्ययन 
  अरण्य में किया 
  जाता था। आरण्यक 
  का मुख्य विषय 
  यज्ञभागों का 
  अनुष्ठान न होकर 
  तदंतर्गत अनुष्ठानों 
  की आध्यात्मिक मीमांसा 
  है। वस्तुत: यज्ञ का 
  अनुष्ठान एक नितांत 
  रहस्यपूर्ण प्रतीकात्मक 
  व्यापार है और 
  इस प्रतीक का पूरा 
  विवरण आरण्यक 
  ग्रंथो में दिया 
  गया है। प्राणविद्या 
  की महिमा का 
  भी प्रतिपादन 
  इन ग्रंथों में विशेष 
  रूप से किया गया 
  है। संहिता के 
  मंत्रों में इस विद्या 
  का बीज अवश्य उपलब्ध 
  होता है, परंतु 
  आरण्यकों में इसी 
  को पल्लवित किया 
  गया है। तथ्य यह 
  है कि उपनिषद् 
  आरण्यक में संकेतित 
  तथ्यों की विशद 
  व्याख्या करती 
  हैं। इस प्रकार संहिता 
  से उपनिषदों 
  के बीच की शृंखला 
  इस साहित्य द्वारा 
  पूर्ण की जाती 
  है। आरण्यकों के 
  मुख्य ग्रंथ निम्नलिखित 
  है : (क) ऐतरेय 
  तथा (ख) शांखायन 
  आरण्यक जिनका 
  संबंध ऋग्वेद 
  से है। ऐतरेय 
  के भीतर पांच 
  मुख्य अध्याय (आरण्यक) 
  हैं जिनमें प्रथम 
  तीन के रचयिता 
  ऐतरेय, चतुर्थ 
  के आश्वलायन तथा 
  पंचम के शौनक 
  माने जाते हैं। 
  डाक्टर कीथ इसे 
  निरुक्त की अपेक्षा 
  अर्वाचीन मानकर 
  इसका रचनाकाल 
  षष्ठ शताब्दी विक्रमपूर्व 
  मानते हैं, परंतु 
  वस्तुत: यह निरुक्त 
  से प्राचीनतर 
  है। ऐतरेय के 
  प्रथम तीन आरण्यकों 
  के कर्ता महिदास 
  हैं इससे उन्हें ऐतरेय 
  ब्राह्मण का समकालीन 
  मानना न्याय्य है।</font></p>
<font > 
<p  ><b  >शांखायन 
  </b> ऐतरेय आरण्यक 
  के समान है तथा 
  पंद्रह अध्यायों 
  में विभक्त है जिसका 
  एक अंश (तीसरे 
  अ. से छठे अ. तक) कौषीतकि 
  उपनिषद् के नाम 
  से प्रसिद्ध है। (ग) 
  तैत्तिरीय आरण्यक 
  दस परिच्छेदों 
  (प्रपाठकों) में 
  विभक्त है, जिन्हें 
  'अरण' कहते हैं। 
  इनमें सप्तम, अष्टम 
  तथा नवम प्रपाठक 
  मिलकर 'तैत्तिरीय 
  उपनिषद' कहलाते 
  हैं। (घ) बृहदारण्यक 
  वस्तुत: शुक्ल युजर्वेद 
  का एक आरण्यक ही 
  है, परंतु आध्यात्मिक 
  तथ्यों की प्रचुरता 
  के कारण यह उपनिषदों 
  में गिना जाता 
  है। सामवेद से 
  संबद्ध एक ही आरण्यक 
  है। (ङ) तवलकार 
  (आरण्यक) जिसमें 
  चार अध्याय हैं 
  और प्रत्येक अध्याय 
  में कई अनुवाक। 
  चतुर्थ अध्याय के 
  दशम अनुवाक में 
  प्रख्यात तवलकार 
  (या केन) उपनिषद् 
  है। अथर्ववेद का 
  कोई आरण्यक 
  उपलब्ध नहीं है। </p>
</font>
<p><font ><b  >सं.ग्रं.</b></font><font padma_font_family_property="Symbol" face="Symbol">-</font><font   >भगवद्दत 
  : वैदिक साहित्य 
  का इतिहास, लाहौर, 
  १९३५; मैक्डानेल : हिस्ट्री 
  ऑव संस्कृत लिटरेचर, 
  लंदन, १८९९; बलदेव 
  उपाध्याय : वैदिक 
  साहित्य और संस्कृति, 
  काशी, १९५८।	(ब.उ.)</font></p>
<p><b><font  size="5"></font></b></p>
</body></html>