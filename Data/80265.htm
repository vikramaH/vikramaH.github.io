<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p  ><b><span   style="font-size: 16pt;">बलभद्र </span></b>(बलराम) 
  पांचरात्र शास्त्रों के अनसार बलराम भगवान् वासुदेव के ब्यूह 
  या स्वरूप हैं। उनका कृष्ण के अग्रज और शेष का अवतार होना ब्राह्मण 
  धर्म को अभिमत है। जैनों के मत में उनका संबंध तीर्थकर नेमिनाथ 
  से है। बलराम या संकर्षण का पूजन बहुत पहले से चला आ रहा 
  था, पर इनकी सर्वप्राचीन मूर्तियाँ मथुरा और ग्वालियर के 
  क्षेत्र से प्राप्त हुई हैं। ये शुंगकालीन हैं। कुषाणकालीन बलराम 
  की मूर्तियों में कुछ व्यूह मूर्तियाँ अर्थात् विष्णु के समान चतुर्भुज 
  प्रतिमाए हैं, और कुछ उनके शेष से संबंधित होने की पृष्ठभूमि 
  पर बनाई गई हैं। ऐसी मूर्तियों में वे द्विभुज हैं और उनका 
  मस्तक मंगलचिह्नों से शोभित सर्पफणों से अलंकृत है। बलराम 
  का दाहिना हाथ अभयमुद्रा में उठा हुआ है और बाएँ में मदिरा 
  का चषक है। बहुधा मूर्तियों के पीछे की ओर सर्प का आभोग 
  दिखलाया गया है। कुषाण काल के मध्य में ही व्यूहमूर्तियों का 
  और अवतारमूर्तियों का भेद समाप्तप्राय हो गया था, परिणामत: 
  बलराम की ऐसी मूर्तियाँ भी बनने लगीं जिनमें नागफणाओं के 
  साथ ही उन्हें हल मूसल से युक्त दिखलाया जाने लगा। गुप्तकाल 
  में बलराम की मूर्तियों में विशेष परिवर्तन नहीं हुआ। उनके द्विभुज 
  और चतुर्भुज दोनों रूप चलते थे। कभी कभी उनका एक ही कुंडल 
  पहने रहना 'बृहत्संहिता' से अनुमोदित था। स्वतंत्र रूप 
  के अतिरिक्त बलराम तीर्थंकर नेमिनाथ के साथ, देवी एकानंशा 
  के साथ, कभी दशावतारों की पंक्ति में दिखलाई पड़ते हैं।</p>
<p  >कुषाण और गुप्तकाल की कुछ मूर्तियों 
  में बलराम को सिंहशीर्ष से युक्त हल पकड़े हुए अथवा सिंहकुंडल 
  पहिने हुए दिखलाया गया है। इनका सिंह से संबंध कदाचित् 
  जैन परंपरा पर आधारित है।</p>
<p  >मध्यकाल में पहुँचते पहुँचते ब्रज क्षेत्र के अतिरिक्त <span  >-</span> 
  जहाँ कुषाणकालीन मदिरा पीने वाले द्विभुज बलराम मूर्तियों 
  की परंपरा ही चलती रही <span  >-</span> बलराम की प्रतिमा का स्वरूप 
  बहुत कुछ स्थिर हो गया। हल, मूसल तथा मद्यपात्र धारण करनेवाले 
  सर्पफणाओं से सुशोभित बलदेव बहुधा समपद स्थिति में अथवा 
  कभी एक घुटने को किंचित झुकाकर खड़े दिखलाई पड़ते हैं। 
  कभी कभी रेवती भी साथ में रहती हैं।   
  (नीलकंठ पुरुषोत्तम जोाश्ी)</p>
<p  >बलभद्र या बलराम श्रीकृष्ण के सौतेले 
  बड़े भाई थे जो रोहिणी के गर्भ से उत्पन्न हुए थे। बलराम, 
  हलधर, हलायुध, संकर्षण आदि इनके अनेक नाम हैं। बलभद्र 
  के सगे सात भाई और एक बहन सुभद्रा थी जिन्हें चित्रा भी कहते 
  हैं। इनका ब्याह रेवत की कन्या रेवती से हुआ था। दे. 'रेवती'। 
  कहते हैं, रेवती २१ हाथ लंबी थीं और बलभद्र जी ने अपने हल 
  से खींचकर इन्हें छोटी किया था।</p>
<p  >इन्हें नागराज अनंत का अंश 
कहा जाता है और इनके पराक्रम 
  की अनेक कथाएँ पुराणों में वर्णित हैं। ये गदायुद्ध में विशेष प्रवीण 
  थे। दुर्योधन इनका ही शिष्य था। इसी से कई बार इन्होंने 
  जरासंध को पराजित किया था। श्रीकृष्ण के पुत्र शांब जब दुर्योधन 
  की कन्या लक्ष्मणा का हरण करते समय कौरव सेना द्वारा बंदी 
  कर लिए गए तो बलभद्र ने ही उन्हें दुड़ाया था। स्यमंतक मणि लाने 
  के समय भी ये श्रीकृष्ण के साथ गए थे। मृत्यु के समय इनके 
  मुँह से एक बड़ा साँप निकला और प्रभास के समुद्र में प्रवेश कर 
  गया 
था।  
 
  (रामाज्ञा द्विवेदी)</p>
</body></html>