<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font  size="4"><b  >कच्छपावतार</b></font> 
  <font    size="4">(कूर्मावतार) 
  नरसिंहपुराण 
  के अनुसार द्वितीय 
  तथा भागवतपुराण 
  (१.३.१६) के अनुसार ग्यारहवें 
  अवतार। शतपथ 
  ब्राह्मण (७.५.१.५-१०), महाभारत 
  (आदि पर्व, १६) तथा 
  पद्मपुराण 
  (उत्तराखंड, २५९) में उल्लेख 
  है कि संतति 
  प्रजनन हेतु प्रजापति, 
  कच्छप का रूप धारण 
  कर पानी में संचरण 
  करता है। लिंगपुराण 
  (९४) के अनुसार पृथ्वी 
  रसातल को जा 
  रही थी, तब विष्णु 
  ने कच्छपरूप में 
  अवतार लिया। 
  उक्त कच्छप की पीठ 
  का घेरा एक लाख 
  योजन था। पद्मपुराण 
  (ब्रह्मखड, ८) में वर्णन 
  हैं कि इंद्र ने दुर्वासा 
  द्वारा प्रदत्त पारिजातक 
  माला का अपमान 
  किया तो कुपित 
  होकर दुर्वासा 
  ने शाप दिया, 
  ''तुम्हारा वैभव 
  नष्ट होगा।'' परिणामस्वरूप 
  लक्ष्मी समुद्र में 
  लुप्त हो गई। पश्चात् 
  विष्णु के आदेशानुसार 
  देवताओं तथा 
  दैत्यों ने लक्ष्मी 
  को पुन: प्राप्त 
  करने के लिए मंदराचल 
  की मथानी तथा 
  वासुकी की डोर 
  बनाकर क्षीरसागर 
  का मंथन किया। 
  मंथन करते समय 
  मंदराचल रसातल 
  को जाने लगा 
  तो विष्णु ने कच्छप 
  के रूप में अपनी 
  पीठ पर धारण 
  किया और देवदानवों 
  ने समुद्र से अमृत 
  एवं लक्ष्मी सहित 
  १४ रत्नों की प्राप्ति 
  करके पूर्ववत् 
  वैभव संपादित 
  किया। एकादशी 
  का उपवास लोक 
  में कच्छपावतार 
  के बाद ही प्रचलित 
  हुआ। कूर्मपुराण 
  में विष्णु ने अपने 
  कच्छपावतार में 
  ऋषियों से जीवन 
  के चार लक्ष्यों 
  (धर्म, अर्थ, काम 
  तथा मोक्ष) की 
  वर्णन किया था।	(कै.चं.श.)</font></p>
</body></html>