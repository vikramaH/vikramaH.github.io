<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खासी, जयंतिया और गारो</b></font><font    size="4">
 असम के सूरमा काँठे में स्थित प्रदेश जो प्राय: असम के पठार कहे जाते है। 
यह विस्तार में पूरब-पश्चिम २२५ मील लंबा और ७० मील चौड़ा है और इसकी अन्यतम
 ऊँचाई समुद्रतल से ६००० फुट है : अधिकांश भागों की ऊँचाई ३ और ४ हजार फुट 
के बीच है। इस प्रदेश में बंगाल के मैदान से दक्षिण और पश्चिम की ओर सीधे 
उठे हुए हैं। उत्तर की ओर ब्रह्मपुत्र नदी बहती है और मैदान है। पूर्व की 
ओर पर्वतमाला बरैल पर्वत शृंखला के उत्तरपूर्वी और दक्षिणपश्चिमी घुमाव 
के साथ लगी है; दोनों के बीच कपेती नदी बहती है और उनके बीच विभाजन रेखा का
 काम करती है।</font></p><font  size="4">
<p  >इस पठार के बीच में गहरी 
घाटियाँ हैं जिनका दृश्य अत्यंत मनोरम है। इन घाटियों के कारण यह प्रदेश 
सपाट पर्वतीय चोटी सा बन गया है। दक्षिणी छोर बहुत ही ढालुआँ है और 
सर्वाधिक ख्यात है। इसी भूभाग में चेरापूँजी है जहाँ संसार में सबसे अधिक 
वर्षा होती है यहाँ की वर्षा का औसत ४०० इंच है। इसी भाग में मुख्य नगर 
शिलांग भी बसा है। इस भूभाग का तापमान कभी २६.५ से ऊपर नहीं जाता।</p>
</font><p><font    size="4">इस भूभाग में ३००० फुट की ऊँचाई पर एक विशेष जाति का चीड़ </font><font padma_font_family_property="Times New Roman, Times, serif" face="Times New Roman, Times, serif" size="4">(pine)</font><font    size="4">
 होता है जो हिमालय अथवा अन्यत्र कहीं नहीं पाया जाता। और यह भूभाग एक 
प्रकार से इसी वृक्ष के वनों से आच्छादित है। ऊँची पहाड़ियों पर इमारती 
लकड़ियों के जंगल बिखरे हुए है जिनमें शाहबलूत </font><font padma_font_family_property="Times New Roman, Times, serif" face="Times New Roman, Times, serif" size="4">(Oak)</font><font    size="4">, पाँगर </font><font padma_font_family_property="Times New Roman, Times, serif" face="Times New Roman, Times, serif" size="4">(Chest nut)</font><font    size="4"> और मैग्नोलिया </font><font padma_font_family_property="Times New Roman, Times, serif" face="Times New Roman, Times, serif" size="4">(magnolias)</font><font    size="4"> प्रमुख हैं। वनस्पति विशारदों के मतानुसार इस प्रदेश में सर्वाधिक भाँति की वनस्पतियाँ पाई जाती हैं। अकेले २५० प्रकार के ऑर्किड </font><font padma_font_family_property="Times New Roman, Times, serif" face="Times New Roman, Times, serif" size="4">(Orchid)</font><font    size="4"> यहाँ पाए जाते हैं।</font></p>
<font  size="4"> 
<p  >नारंगी, अनन्नास 
  और सुपारी 
  खासिया (खासी) 
  लोगों के लिए 
  आय के सबसे बड़े 
  साधन हैं। यहाँ 
  की नारंगी सारे 
  बंगाल में जाती 
  है। अनन्नास की पैदावार 
  अकूत है। आलू की 
  खेती होती है 
  और उसका निर्यात 
  भी होता हैं। 
  मध्य पठार में लोहे 
  की खानें हैं। चेरा 
  पूँजी के आगे 
  अयस्क गलाने की 
  भट्ठियाँ मीलों 
  तक फैली पड़ी हैं, 
  किंतु अंग्रेजों 
  के आगमन के पश्चात् 
  उनकी प्रतिद्वंद्विता 
  में स्थानीय लोग 
  टिक न सके और 
  ईधन का भी अभाव 
  होने लगा। फलत: 
  यह उद्योग ठप्प हो 
  गया। पहाड़ के दक्षिणी 
  किनारे पर चूने 
  की खदाने हैं। 
  कई जगह अच्छे किस्म 
  का कोयला भी 
  मिलता है।</p>
<p  >१८३३ में अंग्रेजों ने 
  खासी पर अधिकार 
  किया किंतु वहाँ 
  छोटे-छोटे 
  राजे बने रहे। 
  वहाँ इस प्रकार 
  के २५ राज्य थे जो 
  सेभ कहे जाते 
  थे। १८३५ में जयंतिया 
  पर अंग्रेजों ने 
  अधिकार किया 
  किंतु वह एक छोटे 
  राज्य के रूप में 
  बना रहा।</p>
<p  >इस क्षेत्र का केंद्र 
  अंग्रेजी शासन 
  के अंतर्गत १८६४ के 
  पूर्व, चेरापूंजी 
  था। बाद में शिलांग 
  में केंद्र स्थापित 
  हुआ। १८९७ में शिलांग 
  में एक भयंकर 
  भूकंप आया था। 
</p>
<p  >आजकल इस प्रदेश 
  का संघटन मेघालय 
  नाम से एक स्वतंत्र 
  प्रदेश के रूप में 
  हुआ है। (परमेश्वरीलाल 
  गुप्त)</p>
</font><font size="2"></font>
</body></html>