<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >ओदिसी 
  </b>होमर कृत दो 
  प्रख्यात यूनानी 
  महाकाव्यों में 
  से एक महाकाव्य। 
  ईलियद (द्रं.) में 
  होमर ने ट्राजन 
  युद्ध तथा उसके 
  बाद की घटनाओं 
  का वर्णन किया 
  है जबकि ओदिसी 
  में ट्राय के पतन 
  के बाद ईथाका 
  के राजा ओदिसियस 
  की, जिसे यूलिसीज़ 
  नाम से भी जाना 
  जाता है, उस रोमांचक 
  यात्रा का वर्णन 
  है जिसमें वह 
  अनेक कठिनाइयों 
  का सामना करते 
  हुए, १० वर्ष बाद अपने 
  घर पहुँचता 
  है।</font></p>
<font size="2"> 
<p><font    size="4">ओदिसी 
  २४ अनुवाकों में 
  विभक्त है और 
  इसका घटनाकाल 
  ४२ दिन का है। आरंभिक 
  अनुवाक् में देवताओं 
  की सभा में ओदिसियस 
  की संरक्षिका 
  एथीना जीयस से 
  शिकायत करती 
  है कि ओदिसियस 
  १० वर्ष पूर्व ट्राय 
  से रवाना हुआ 
  था किंतु अभी तक 
  घर नहीं पहुँच 
  सका है; कारण, 
  केलिप्सो नामक 
  राक्षसी ने उसे 
  ऑजीजिया नामक 
  द्वीप में रोक 
  रखा है जबकि ईथाका 
  में पिनलापी 
  (ओदिसियस की 
  पत्नी) के पाणिग्रहणार्थी 
  ऊधम ही नहीं मचा 
  रहे हैं बल्कि ओदिसियस 
  की संपत्ति भी 
  चट कर रहे हैं। 
  जीयस एथीना को 
  यथाविवेक कार्य 
  करने की अनुमति 
  दे देता है और 
  वह ओदिसियस 
  के पुत्र टेलेमैकस 
  के संमुख मेंटर 
  (टेलेमैकस का 
  शिक्षक) के रूप में 
  उपस्थित होकर 
  उसे परामर्श देती 
  है कि वह अपने 
  घर में पिनलोपी 
  के पाणिग्रहणथियों 
  का प्रवेश रोक 
  दे तथा स्वयं अपने 
  पिता का पता 
  लगाने के लिए 
  यात्रा करे। द्वितीय, 
  तृतीय तथा चतुर्थ 
  अनुवाकों में टेलेमैकस 
  संबधी कथा चलती 
  है। टेलेमैकस 
  एक सभा का आयोजन 
  कर उसमें पिनलोपी 
  के पाणिग्रहणर्थियों 
  की भर्त्सना करता 
  है और मेंटर 
  रूपी एथीना की 
  सहायता से एक 
  जहाज प्राप्त करके 
  अपनी माँ को 
  बताए बिना ही 
  यात्रा पर चल 
  पड़ता है। मेंटर 
  के साथ वह पाइलॉस 
  पहुँचकर वृद्ध 
  नेस्टर से मिलता 
  है जहाँ उसे ट्राजन 
  युद्ध के असल विवरण 
  ज्ञात होते हैं। 
  पाइलॉस से वह 
  स्पार्टा जाता 
  है। वहाँ मेने 
  लाउस की पत्नी हेलेन 
  (द्र. 'ईलियद') से 
  मिलता है और 
  घर लौटने की 
  तैयारी करने 
  लगता है। उसके 
  तुरंत बाद कवि 
  ईथाका स्थित ओदिसियस 
  के प्रासाद की 
  घटनाएँ प्रस्तुत 
  करता है। एक ओर 
  पिनलोपी अपने 
  पुत्र के एकाएक लुप्त 
  हो जाने से संत्रस्त 
  है और दूसरी 
  ओर उसके पाणिग्रहणार्थी 
  बंदरगाह पर 
  एनटीनस की देखरेख 
  में एक जहाज भेजकर 
  व्यवस्था करते 
  हैं कि टेलेमैकस 
  जैसे ही लौटे, 
  उसकी हत्या कर 
  दी जाय ताकि 
  ओदिसियस की 
  संपत्ति और पिनलोपी 
  पर उनका कब्जा 
  हो सके।</font></p>
<p><font    size="4">पाँचवें 
  अनुवाक् में पुन: 
  देवताओं की 
  सभा का दृश्य है 
  जिसमें एथीना 
  एक बार फिर ओदिसियस 
  की मुक्ति का प्रयत्न 
  करती है। जीयस 
  हरमीज को कैलिप्सो 
  के पास भेजता 
  है और उसके कहने 
  से वह वृक्षों के 
  लट्ठों का बेड़ा 
  बनाकर ओदिसियस 
  को ईथाका की 
  ओर रवाना 
  कर देती है। १७ 
  दिन तक तारों 
  की सहायता से 
  यात्रा करने के 
  बाद जैसे ही 
  ओदिसियस फ़ियैशिया 
  द्वीप के निकट 
  पहुँचता है, समुद्र 
  के देवता पोसीदोन 
  के क्रोध के कारण 
  उसका बेड़ा टूट 
  जाता है और 
  वह लहरों में 
  डूबने उतराते 
  लगता है। तभी 
  समुद्र की अप्सरा 
  लिउकोथिया उसे 
  एक प्राणरक्षक रूमाल 
  देती है जिसके 
  सहारे वह अंतत: 
  फ़ियैशिया पहुँचता 
  है।</font></p>
<p><font    size="4">छठे अनुवाक् 
  में फ़ियैशिया 
  के राजा एलसिनस 
  की बेटी नउसिकाआ 
  स्वप्न में एथीना से 
  आदेश पाकर अगली 
  सुबह समुद्रतट 
  पर अपने कपड़े 
  धोने जाती है 
  जहाँ उसकी भेंट 
  नंगे ओदिसियस 
  से होती है। सातवें 
  अनुवाक् में वह 
  उसे कपड़ा पहनाकर 
  घर ले आती है। 
  आठवें अनुवाक् 
  में राजा एलसिनस 
  दरबार में ओदिसियस 
  का स्वागत करता 
  है। इस अवसर पर 
  भाट ट्राजन-युद्ध-संबंधी 
  गीत गाता है 
  तो ओदिसियस 
  विचलित होकर 
  रोने लगता 
  है। राजा उससे 
  रोने का कारण 
  पूछता है तो 
  ओदिसियस को 
  अपना वास्तविक 
  परिचय देना 
  पड़ता है। अगले तीन 
  अनुवाकों में ओदिसियसट्राय 
  के पतन के बाद 
  की अपनी १० वर्ष 
  की रोमांचक 
  यात्रा का विवरण 
  सबको सुनाता 
  है। १२वें अनुवाक 
  में ओदिसियमस 
  फ़ियैशिया के 
  जादुई जहाज 
  पर ईथाका पहुँचता 
  है जहाँ एथीना 
  एक गड़ेरिए के रूप 
  में उससे मिलती 
  है और उसे भिखारी 
  के रूप में परिवर्तित 
  कर देती है ताकि 
  उसकी पत्नी के पाणिग्रहणार्थी 
  उसे पहचानकर 
  कोई हानि न 
  पहुँचा सकें। १३वें 
  अनुवाक् में एथीना 
  ओदिसियस को 
  उसके शूकरपाल 
  के यहाँ भेजकर 
  स्वयं स्पार्टा जाती 
  है और टेलेमैकस 
  को शीघ्रता से 
  ईथाका लौटने 
  का आदेश देती 
  है। १४वें अनुवाक् 
  में ओदिसियस 
  तथा शूकरपाल 
  की बातचीत है। 
  १५वें अनुवाक् में 
  टेलेमैकस अपनी 
  माँ के पाणिग्रहणार्थियों 
  के षड्यंत्र से बचकर 
  सुरक्षित घर 
  लौट आता है। 
  १६वें अनुवाक् में 
  टेलेमैकस शूकरपाल 
  के घर में अपने 
  पिता को पहचान 
  लेता है। पश्चात् 
  पितापुत्र पिनलोपी 
  के पाणिग्रहणार्थियों 
  से छुटकारा 
  पाने की योजना 
  बनाते हैं। १७वें 
  तथा १८वें अनुवाक् 
  में भिक्षुकवेशी 
  ओदिसियस अपने 
  प्रासाद में पहुँचता 
  है जहाँ उसका 
  पुराना कुत्ता 
  एरगस उसे पहचानकर 
  खुशी के मारे 
  दम तोड़ देता 
  है। इसी समय ओदिसियस 
  प्रासाद में उपस्थित 
  पिनलोपी के 
  पाणिग्रहणार्थियों 
  का औद्धत्य देखता 
  है जिससे आगे 
  चलकर उन्हें मारने 
  के उसके भयंकर 
  कृत्य की उचित भूमिका 
  भी बन जाती है। 
  १९वें अनुवाक् में 
  ओदिसिय तथा 
  पिनलोपी की 
  आमने सामने 
  बातचीत होती 
  है परंतु पिनलोपी 
  अपने पति को 
  पहचान नहीं पाती, 
  जबकि उसकी पुरानी 
  धाय यूरीक्लिया 
  उसके पैर में बचपन 
  में बने क्षतचिह्न 
  को देखकर उसे 
  पहचान जाती 
  है। २० वें अनुवाक् 
  में ओदिसियस 
  गुस्से के कारण 
  रात भर जागकर 
  अनेक बातें सोचता 
  रहता है। २१ वें 
  अनुवाक् में पिनलोपी 
  अपने पाणिग्रहणार्थियों 
  को चुनौती 
  देती है कि वे 
  सब पारी पारी 
  ओदिसियस के 
  धनुष का चिल्ला 
  चढ़ाकर इस तरह 
  तीर चलाएँ कि 
  वह विशाल वृक्ष 
  में टँगे १२ छल्लों 
  के बीच से निकल 
  जाए। सब असफल होते 
  हैं किंतु भिक्षुकवेशी 
  ओदिसियस छल्लों 
  के बीच से तीर 
  निकाल देता 
  है। २२ वें अनुवाक् 
  में महाकाव्य का 
  चरमोत्कर्ष है। 
  ओदिसियस पिनलोपी 
  के सारे पाणिग्रहणार्थियों 
  को तीरों से 
  बेधकर मार 
  देता है। कोई 
  भी एक, बचकर निकल 
  नहीं पाता, क्योंकि 
  विशाल कक्ष के 
  सभी दरवाजें 
  पहले ही बंद 
  कर दिए गए थे २३वें 
  अनुवाक् में पिनलोपी 
  अपने पति को 
  पहचानती है 
  और दोनों 
  के मिलन का हृदयग्राही 
  एवं मर्मस्पर्शी दृश्य 
  सामने आता है। 
  महा काव्य के अंतिम 
  अथवा २४वें अध्याय 
  में, जिसे कुछ आलोचक 
  प्रक्षिप्त मानते 
  हैं, देवदूत मरकरी 
  पिनलोपी के 
  सभी पाणिग्रहणार्थियों 
  की आत्माओं को 
  नरक के निचले 
  एवं निकृष्ट प्रदेशों 
  में ले जाता है 
  जहाँ उन्हें विभिन्न 
  प्रकार के त्रासमय 
  दंड दिए जाते हैं। 
  इसी बीच ओदिसियस 
  नगर के बाहर 
  खेतों में जाकर 
  अपने पिता लैरटीज़ 
  से मिलता है। 
  अंत में ओदिसियस 
  के घर लौट आने 
  के उपलक्ष में शानदार 
  दावत होती 
  है और इथाका 
  में सुखशांति 
  स्थापित होने 
  की सूचना के 
  साथ ग्रंथ का समापन 
  हो जाता है। 
  	(कै.चं.श.)</font></p>
</font> 
</body></html>