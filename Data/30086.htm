<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >कुंभकोणम्</b> 
  (स्थिति १०<sup  >०</sup> ५८</font><font padma_font_family_property="Arial" face="Arial" size="4">&#8217;</font><font    size="4">, 
  उ. से ७९<sup  >०</sup> २२</font><font padma_font_family_property="Arial" face="Arial" size="4">&#8217;</font><font    size="4"> 
  पू.)। तमिलनाडू 
  कावेरी तट पर 
  स्थित, मद्रास नगर 
  से १९४ मील दूर, 
  दक्षिण रेलवे 
  की मुख्य शाखा 
  का एक स्टेशन है। 
  इसकी गणना दक्षिण 
  भारत के प्राचीन 
  तीर्थ स्थानों 
  में की जाती है। 
  पौराणिक अनुश्रुतियों 
  के अनुसार ब्रह्मा 
  ने अमृत से एक कुंभ 
  भर रखा था। उसकी 
  नासिका में छिद्र 
  हो जाने से बहुत 
  सा अमृत बाहर 
  टपक गया और 
  उससे पाँच कोस 
  तक की भूमि भींग 
  गई। यह भूभाग 
  यही है। जब भगवान् 
  शंकर ने देखा 
  कि अमृत गिरने 
  से यह स्थान पवित्र 
  हो गया है तो 
  इस स्थान को तीर्थ 
  समझकर लिंग रूप 
  में यहाँ आविर्भूत 
  हुए। इसी लिंग पर 
  स्थापित कुंभेश्वर 
  नामक मंदिर 
  है। इसके अतिरिक्त 
  यहाँ अन्य कई प्रसिद्ध 
  मंदिर हैं। इस 
  स्थान का संबंध 
  मलिकुर्रम से 
  स्थापित किया 
  जाता है जो 
  लगभग ७वीं शताब्दी 
  में चोल वंश 
  की राजधानी 
  था। यह ब्राह्मण सभ्यता 
  का लौहस्तंभ 
  रहा है। शंकराचार्य 
  द्वारा स्थापित 
  यहाँ एक मठ है, 
  जिसमें संस्कृत 
  पुस्तकों का बहुमूल्य 
  पुस्तकालय है। 
  नागेश्वर तथा 
  सारंगपाणि 
  यहाँ के प्रमुख 
  देवालय हैं। (नृपेन्द्रकुमार 
  सिंह.; परमेश्वरीलाल 
  गुप्त)</font></p>
</body></html>