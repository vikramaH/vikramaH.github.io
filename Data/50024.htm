<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >जुलियन </b></font><font    size="4">(३३१-३६३) <b  >रोमन सम्राट् </b>जुलियन
 का जन्म सन् ३३१ में कुस्तुनतुनियां में हुआ। वह जुलियस कोंस्तोनिअस का 
पुत्र था। कोंस्तांतीन महान् का भतीजा होने के कारण वह रोमन साम्राज्य की 
राजगद्दी का उत्तराधिकारी था इसलिये उसके बचपन में कोस्तांस्तीन के द्वेषी 
और राजगद्दी पर गृद्ध-दृष्टि रखनेवालों से बार बार खतरा बना हुआ था। बचपन 
में ही उसके भाई गालस को छोड़कर उसके पूरे परिवार की हत्या कर दी गई थी। बाद
 में गालस पर जो उसके चाचा कोंस्तोनिअस द्वितीय के द्वारा सीज़र बना दिया 
गया था, अभियोग चला कर मृत्यु दंड दे दिया गया, क्योंकि कोंस्तोनिअस 
द्वितीय उसके प्रति सशंक हो गया था। इस प्रकार फ्लेवियाई राजघराने में 
केवल दो ही पुरुष जीते रह गए थे। जब माल प्रदेश पर जर्मन अलमानी चढ़ आए तब 
उन्हें खदड़ने के लिये कोंस्तोनिअस को बाध्य होकर जुलियन को सीजर बनाना पड़ा।
 सन् ३५७ में जुलियन ने स्त्रावर्ग स्थान पर अलमानियों को हराकर अपनी 
सैनिक प्रतिभा का अद्भुत परिचय दिया, जिससे वह देकर इतना लोकप्रिय हो गया 
कि चार साल बाद उसकी सेना ने उसे सम्राट् घोषित कर दिया और वह साम्राज्य का
 राज्याधिकार प्राप्त करने के लिये कोंस्तानिअस के खुले प्रतिद्वन्द्वी के 
रूप में सामने आ गया लेकिन इसके पहले कि उससे संघर्ष हो कोंस्तोनिअस की 
मृत्यु हो गई। जुलियन निर्विरोध सिंहासनारूढ़ हो गया। </font></p><font  size="4">
<p  >सन् ३६१ से लेकर ३६३ तक के
 अपने निर्विघ्न शासन काल में उसने अपना अधिकतर ध्यान फारस की ओर लगाया और 
३६२ में फारस के प्रदेश में घुस गया लेकिन स्तोसिअन शहर के मजबूत गढ़ पर 
अधिकार करने में उसे सफलता नहीं मिली। उसके बाद फारस की सेना ने उसे घेर 
लिया। उसे बहुत गंभीर चोट लगी और चंद घंटों में उसकी मृत्यु हो गई। </p>
<p  >अपने जिस कार्य के लिये 
जुलियन अधिक जाना जाता है, वह है उसका धार्मिक दृष्टिकोण। उसने ईसाइयों के 
साथ बहुत कठोर व्यवहार किया। उन्हें शाही कार्यालयों से निकाल बाहर किया। 
ईसाई धर्म की शिक्षा के मार्ग में कई कठिनाइयाँ पैदा कर दीं। उसका 
व्यक्तिगत जीवन बहुत ही रहस्मय था और वह दार्शनिकों जैसे कपड़े पहनता था। वह
 प्रकृति का आत्मसंयमी और जनहित के कार्यों में बहुत रुचि लेनेवाला व्यक्ति
 था। अपने शासन काल में उसने अनेक सांस्कृतिक तथा साहित्यिक कार्यों को 
प्रोत्साहित किया। वह स्वयं भी संपन्न लेखक था। उसके लिखे पत्र, भाषण 
अंग्रेजी में अनूदित और 'बैक्वेट ऑव दी सीजर्स' नामक काव्य ग्रंथ बहुत 
प्रसिद्ध हैं। </p>
</font>
<p align="RIGHT"><font padma_font_family_property="Times New Roman, Times, serif" face="Times New Roman, Times, serif" size="4">[</font><font style="text-align: left;"    size="4">सत्यदेव 
  विद्यालंकार 
  (स्वर्गीय) पत्रकार</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
<font size="2"></font></body></html>