<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >क्रूसीफ़ेरी</b></font><font    size="4">
 द्विदल वनस्पतियों का एक जगद्व्यापी कुल। इसके प्रतिनिधि विशेषत: उत्तरी 
समशीतोष्ण एवं भूमध्यसागरीय भूभागों में अधिक पाए जाते हैं। इसमें लगभग 
१,९०० उपजातियों की तथा प्राय: सभी क्षुप (कोई कोई गुल्मक) श्रेणी की 
वनस्पतियाँ हैं। इनमें कुछ वर्षायु, किंतु अधिकांश शाकीय, बहुवर्षायु होती 
हैं। ये प्रति वर्ष नवीन होकर उत्पन्न होती रहती हैं। किसी में खाद्य 
पदार्थों के संचय के कारण मूल कांड एवं पत्रादि स्थूल और मांसल होते हैं। 
यह कुल अहिफेन कुल </font><font padma_font_family_property="Times New Roman, Times, serif" face="Times New Roman, Times, serif" size="4">(Papave raceae) </font><font    size="4">और करीर कुल </font><font padma_font_family_property="Times New Roman, Times, serif" face="Times New Roman, Times, serif" size="4">(Capparidaceae) </font><font    size="4">से कुछ मिलता जुलता हैं, परंतु निम्नांकित लक्षणों से युक्त इसका वैशिष्ट्य स्पष्ट होता है।</font></p><p>
<font    size="4">पत्तियाँ प्राय: एकांतर, </font><font padma_font_family_property="Times New Roman, Times, serif" face="Times New Roman, Times, serif" size="4">(alternate) </font><font    size="4">अनुपपत्र और एककोशा, सशाख, या नि:शाख एवं रोमों से युक्त होती हैं। पुष्पमंजरी एकवर्ध्यक्ष </font><font padma_font_family_property="Times New Roman, Times, serif" face="Times New Roman, Times, serif" size="4">(racene) </font><font    size="4">अथवा समशिख </font><font padma_font_family_property="Times New Roman, Times, serif" face="Times New Roman, Times, serif" size="4">(corymb) </font><font    size="4">होती है और निपत्र तथा निपत्रक प्राय: सर्वदा अनुपस्थित पाए जाते हैं। पुष्प उभयलिंगी, नियताकार और अधोजाय </font><font padma_font_family_property="Times New Roman, Times, serif" face="Times New Roman, Times, serif" size="4">(hypogynous) </font><font    size="4">होते हैं, जिनका पुष्पसूत्र </font><font padma_font_family_property="Times New Roman, Times, serif" face="Times New Roman, Times, serif" size="4">K+ 2C<sub padma_font_family_property="Times New Roman, Times, serif">8</sub> A<sub padma_font_family_property="Times New Roman, Times, serif">2</sub>+8G(2) </font><font    size="4">होता है। यहाँ के </font><font padma_font_family_property="Times New Roman, Times, serif" face="Times New Roman, Times, serif" size="4">K<sub padma_font_family_property="Times New Roman, Times, serif">2</sub>= </font><font    size="4">कैलिक्स (</font><font padma_font_family_property="Times New Roman, Times, serif" face="Times New Roman, Times, serif" size="4">Calyx, </font><font    size="4">बाह्यदल पुंज) </font><font padma_font_family_property="Times New Roman, Times, serif" face="Times New Roman, Times, serif" size="4">C = </font><font    size="4">कौरोला (</font><font padma_font_family_property="Times New Roman, Times, serif" face="Times New Roman, Times, serif" size="4">Corolla, </font><font    size="4">दलपुंज); </font><font padma_font_family_property="Times New Roman, Times, serif" face="Times New Roman, Times, serif" size="4">A=</font><font    size="4">एंड्रोसियम (</font><font padma_font_family_property="Times New Roman, Times, serif" face="Times New Roman, Times, serif" size="4">Androecium </font><font    size="4">पुमंग) </font><font padma_font_family_property="Times New Roman, Times, serif" face="Times New Roman, Times, serif" size="4">G= </font><font    size="4">गाइनासियम (</font><font padma_font_family_property="Times New Roman, Times, serif" face="Times New Roman, Times, serif" size="4">Gynacium </font><font    size="4">जायांग)।</font></p><p align="CENTER">
<font style="text-align: left;"    size="4">बाह्य तलपुंज </font><font padma_font_family_property="Times New Roman, Times, serif" face="Times New Roman, Times, serif" size="4">(Calyx) </font><font style="text-align: left;"    size="4">में चार स्वतंत्र बाह्यदल दो चक्रों अर्थात् दो पार्श्वीय धरातल के भीतरी चक्रों, में स्थित रहते हैं। दलपुंज </font><font padma_font_family_property="Times New Roman, Times, serif" face="Times New Roman, Times, serif" size="4">(corolla) </font><font style="text-align: left;"    size="4">में चार स्वतंत्र दल एक ही चक्र में और विकर्ण समतलों </font><font padma_font_family_property="Times New Roman, Times, serif" face="Times New Roman, Times, serif" size="4">(diagonal planes) </font><font style="text-align: left;"    size="4">में
 निकलते हैं। ये दी कलाई के आकार के, अर्थात् नीचे पतले और ऊपर चौड़े, तथा 
समकोण पर मुड़कर बाहर की ओर फैले रहते हैं। इनकी इस स्वस्तिक आकृति के कारण 
ही इस कुल का नाम क्रूसीफ़ेरी पड़ा है। पुमंग </font><font padma_font_family_property="Times New Roman, Times, serif" face="Times New Roman, Times, serif" size="4">(Andrcecium) </font><font style="text-align: left;"    size="4">छह पुंकसेरों का होता है। इसे चतुर्दीर्घक </font><font padma_font_family_property="Times New Roman, Times, serif" face="Times New Roman, Times, serif" size="4">(tetradynamous) </font><font style="text-align: left;"    size="4">कहते हैं, क्योंकि पुंकसेरों में दो छोटे, पार्श्वीय समतल और बाहरी चक्र में, तथा चार बड़े मध्य समतल और भीतरी चक्र में,  </font></p><p>
<font    size="4">रहते हैं। इनके परागकोश </font><font padma_font_family_property="Times New Roman, Times, serif" face="Times New Roman, Times, serif" size="4">(anthers)  </font><font    size="4">अंतर्मुख </font><font padma_font_family_property="Times New Roman, Times, serif" face="Times New Roman, Times, serif" size="4">(introrse) </font><font    size="4">होते हैं। जयांग </font><font padma_font_family_property="Times New Roman, Times, serif" face="Times New Roman, Times, serif" size="4">(Gynaecium) </font><font    size="4">मध्य धरातल में परस्पर संयुक्त दो स्त्री केसरों का होता हैं। अंडाशय द्विगह्वर, परंतु जरायुन्यास </font><font padma_font_family_property="Times New Roman, Times, serif" face="Times New Roman, Times, serif" size="4">(placentation) </font><font    size="4">भित्तिलग्न होता हैं। दोनों ओर के जरायु भातर की ओर क्रमश: बढ़कर एक पतला परदा बना लेते हैं, जिसे रेप्लम (</font><font padma_font_family_property="Times New Roman, Times, serif" face="Times New Roman, Times, serif" size="4">Replum, </font><font    size="4">कूटपटी) कहते है। अंत्राशय में बीजांड </font><font padma_font_family_property="Times New Roman, Times, serif" face="Times New Roman, Times, serif" size="4">(ovules) </font><font    size="4">अधोभाव </font><font padma_font_family_property="Times New Roman, Times, serif" face="Times New Roman, Times, serif" size="4">(anatropous) </font><font    size="4">अथवा वक्रावत </font><font padma_font_family_property="Times New Roman, Times, serif" face="Times New Roman, Times, serif" size="4">(campylotropous) </font><font    size="4">होते हैं। दूसरे प्रकार के बीजांडों से बने हुए बीजों में भ्रूण और भ्रूणकोश इस तरह वक्रित होते हैं कि मूलांकर </font><font padma_font_family_property="Times New Roman, Times, serif" face="Times New Roman, Times, serif" size="4">(radicle) </font><font    size="4"> बीज के एक भाग में और बीजपत्र </font><font padma_font_family_property="Times New Roman, Times, serif" face="Times New Roman, Times, serif" size="4">(Cotyledons) </font><font    size="4">दूसरे भागों में रहते हैं। दोनों जरायुजसंधियों के ठीक ऊपर दो वर्तिकाग्र </font><font padma_font_family_property="Times New Roman, Times, serif" face="Times New Roman, Times, serif" size="4">(stigma) </font><font    size="4">और इनके नीचे छोटी वर्तिका </font><font padma_font_family_property="Times New Roman, Times, serif" face="Times New Roman, Times, serif" size="4">(style) </font><font    size="4">होती है।</font></p><p>
<font    size="4">परागण
 प्राय: कीटों द्वारा होता है। पुंकेसरों के मूल के पास मधुकोश होते हैं, 
जिनसे मधु स्रवित होकर पार्श्वीय बाह्यदलों के पुटाकार </font><font padma_font_family_property="Times New Roman, Times, serif" face="Times New Roman, Times, serif" size="4">(saccate) </font><font    size="4">आधार भागों में एकत्र होता है। पृथक्पक्वता </font><font padma_font_family_property="Times New Roman, Times, serif" face="Times New Roman, Times, serif" size="4">(dichogamy) </font><font    size="4">आदि अनुकूल अवस्थाओं के कारण कीटादिकों द्वारा अपर परागण होता रहता है, परंतू सभी में अंतत: स्वयं परागण भी अनिवार्य रूप से होता है।</font></p><p>
<font    size="4">फल शिंबितुल्य (फली समान) और स्फोटी </font><font padma_font_family_property="Times New Roman, Times, serif" face="Times New Roman, Times, serif" size="4">(dehiscent)</font><font    size="4"> होते हैं मोटाई अथवा चौड़ाई के लगभग तीन गुना या अधिक लंबा होने पर इन्हें सिलिक्वा </font><font padma_font_family_property="Times New Roman, Times, serif" face="Times New Roman, Times, serif" size="4">(Siliqua) </font><font    size="4">और छोटा होने पर सिलिकुला </font><font padma_font_family_property="Times New Roman, Times, serif" face="Times New Roman, Times, serif" size="4">(Silicula) </font><font    size="4">कहते हैं। पकने और सूखने पर फलावरण </font><font padma_font_family_property="Times New Roman, Times, serif" face="Times New Roman, Times, serif" size="4">(pericarsp) </font><font    size="4">दोनों
 संधियों पर नीचे से फटता हुआ दो भागों में पृथक् हो जाता है और दोनों 
जरायु, उनसे संबद्ध बीज और बीज की अंतर्भिति सब एक साथ बीच में रह जाती है।
 फल बेलनाकार अथवा चिपटा, कभी बीजों के बीच बीच में संकुचित, कभी अस्फोटी 
एवं एकबीज और कभी मूँगफली की तरह भौमिक भी होता है। चिपटा होने पर फल का 
चिपिट पार्श्व अंतर्भिति के समांतर, या उससे समकोण पर, होता है। बीज 
अभ्रूणपोषी </font><font padma_font_family_property="Times New Roman, Times, serif" face="Times New Roman, Times, serif" size="4">(nonendospermic) </font><font    size="4">और बीजकवच </font><font padma_font_family_property="Times New Roman, Times, serif" face="Times New Roman, Times, serif" size="4">(tasta) </font><font    size="4">प्राय: क्लेद </font><font padma_font_family_property="Times New Roman, Times, serif" face="Times New Roman, Times, serif" size="4">(muscilage) </font><font    size="4">युक्त होता है, जिससे भीगने पर ये लसलसे हो जाते हैं। फल, बीज, गर्भ एवं गर्भकोश आदि के उपर्युक्त लक्षण कुलांतर्गत </font><font padma_font_family_property="Times New Roman, Times, serif" face="Times New Roman, Times, serif" size="4">(genera) </font><font    size="4">वंशों के पृथक्करण में बहुत उपयोगी होते हैं। </font></p>
<font  size="4"> 
<p  >उपयोगिता की 
  दृष्टि से इस कुल 
  की समस्त वनस्पतियाँ 
  उल्लेखनीय हैं। इनमें 
  सरसों, राई, 
  मूली, तीनों 
  प्रकार की गोभी 
  और सलजम खाद्यापयोगी, 
  चनसुर, खाकसीर, 
  तोदरी, स्कर्वी 
  घास और हॉर्स 
  रैडिश चिकित्सापयोगी 
  तथा वाल फ्लावर, 
  मैथिओला, नैस्टर्शियम 
  तथा कैथडीटपट 
  शोभनार्थ उद्योनोपयोगी 
  होते हैं। इस कुल 
  की वनस्पतियों 
  में प्राय: गंधक 
  के यौगिक पाए 
  जाते हैं। इनके 
  कारण अवस्थाविशेष 
  में दुर्गंध उत्पन्न 
  होती है। स्कर्वी 
  आदि कुछ रोगों 
  में वनस्पतियों 
  उपयोगी मानी 
  जाती हैं। (बच्चन 
  सिंह)</p>
</font><font size="2"></font>
</body></html>