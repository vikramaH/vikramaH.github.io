<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b style=""><span   style="font-size: 16pt;">वर्णमंडल </span></b>सूर्य 
    के वायुमंडल का निम्नस्तर, जो प्रकाशमंडल (<span padma_font_family_property="Courier" style="font-family: Courier;">photosphere</span>) के ठीक ऊपर स्थित है उत्क्रमण मंडल 
    (<span padma_font_family_property="Courier" style="font-family: Courier;">Reversing layer</span>) कहलाता 
    है। इस उत्क्रमण मंडल से ऊपर लगभग ११,२०० किमी. तक फैले 
    हुए गोलीय मंडल को वर्णमंडल कहते हैं। पूर्ण सूर्यग्रहण 
    के समय इस मंडल का वर्ण सिंदूरी (<span padma_font_family_property="Courier" style="font-family: Courier;">scarlet</span>) होता है। यह वर्ण हाइड्रोजन 
    के परमाणुओं द्वारा किए गए विकिरण की अधिकता के कारण उत्पन्न 
    होता है।</p>
  <p   class="MsoBodyText">वर्णमंडल तीक्ष्ण पट्टियों 
    का बना होता है, जिन्हें कंटिकाएँ (<span padma_font_family_property="Courier" style="font-family: Courier;">spicules</span>) 
    कहते हैं। कंटिका घास के फलकों की भाँति एक दूसरे से लिपटी 
    हुई दिखाई देती हैं। कंटिकाओं का अर्धव्यास कई सौ 
    मील का होता है और ऊँचाई ८०० किमी. से १६,००० किमी. 
    तक होती है। विषुवतीय प्रदेशों में कंटिकाओं की दिशाएँ प्रकाशमंडल 
    की त्रिज्याओं का अनुसरण नहीं करती हैं। इसके विपरीत ध्रुवप्रदेश 
    की अधिकांश कंटिकाएँ त्रिज्याओं की दिशा में ऊपर उठती हैं। 
    ये कंटिकाएँ वर्णमंडल को सूर्य के साधारण चुंबकीय क्षेत्र 
    से संबंधित करती हैं। यदि यह कल्पना की जाए कि सूर्य का चुंबकीय 
    क्षेत्र द्वध्रुिवी चुंबक के कारण है, जिसका अक्ष सूर्य के परिक्रामी 
    अक्ष की दिशा में है, तो चुंबकीय क्षेत्र की रेखाएँ विषुवतीय 
    प्रदेशों में त्रिज्याओं के साथ अधिक कोण बनाएँगी तथा ध्रुवीय 
    प्रदेशों में वे त्रिज्याओं की दिशाओं का लगभग अनुसरण करेंगी।</p>
  <p   class="MsoBodyText">विषुवतीय एवं ध्रुवी प्रदेशों 
    की कंटिकाओं की रचनाओं में एक और भी महत्वपूर्ण अंतर है। 
    ध्रुवीय कंटिकाएँ विषुवतीय कंटिकाओं की अपेक्षा अधिक शीघ्रता 
    से उत्पन्न होती हैं। ध्रुवीय कंटिकाएँ प्रकाश मंडल पर एक फफोले 
    के रूप में प्रकट होती हैं, जिसका विस्तार शीघ्रता से बढ़ता जाता 
    है और अंत में वह फट जाता है। इस समय कंटिका के शिखर 
    से एक गैसीय धारा प्रचंड वेग से ऊपर की ओर उठती हैं, 
    ज्यों ज्यों यह धारा ऊपर की ओर बढ़ती जाती है, त्यों त्यों 
    उसकी ज्योति घटती जाती है और साथ ही फफोला भी संकुचित 
    होता हुआ विलीन हो जाता है। कंटिकाओं का औसत जीवन काल 
    चार से पाँच मिनट होता है। कंटिकाओं के अवशेष पदार्थ पुन: 
    वर्णमंडल में नहीं लौटते, वे किरीट में मिल जाते हैं।</p>
  <p   class="MsoBodyText"><b   style="">सौरज्वाला 
    </b>(<span padma_font_family_property="Courier" style="font-family: Courier;">Prominences</span>) <span style="font-family: Symbol;"><span padma_font_family_property="Symbol" style="">-</span></span> वर्णमंडल 
    का पदार्थ कभी कभी तीव्र गति से ऊपर उठता हुआ, कभी कभी 
    घने मेघों के सदृश वर्णमंडल के ऊपर छाया हुआ और कभी 
    कभी वर्णमंडल की ओर गिरता हुआ दृष्टिगत होता है। वर्णमंडल 
    के ऊपर उठी हुई गैसों की ये लपटें सौरज्वाला कहलाती 
    हैं। सौरज्वालाएँ अनेक आकार एवं विस्तार में प्रकट होती हैं। 
    सौरज्वाला कोमल धागों की गुथी हुई गुच्छियों जैसी लगती 
    है। अजंबुजा (१९४८ ई.) के मतानुसार पूर्ण रूप से विकसित 
    सौरज्वाला गैसों का एक तंतु है, जो औसतन् २०,००,००० किलोमीटर 
    लंबा, ४,००० किमी. ऊँचा और ६,००० किलोमीटर के लगभग मोटा 
    होता है। सूर्यबिंब के कोर पर सौरज्वालाएँ चाप के आकार 
    की दिखाई देती हैं। सौरज्वाला में पदार्थों की गति ठीक फुहारे 
    के जल के सदृश होती है। सौरज्वाला कितने ऊपर तक उठ 
    सकती है, इसका अनुमान ४ जून,</p>
  <p class="MsoBodyText" style="text-align: center;" align="center"><img src="100512_files/100512-1.gif" height="300" width="400"></p>
  <p class="MsoBodyText" style="text-align: center;" align="center"><b   style="">सूर्य के खग्रास ग्रहण पर वर्णमंडल</b></p>
  <p   class="MsoBodyText" style="text-align: center;" align="center">सौर ज्वाला की लपटें बाहर निकलती</p>
  <p   class="MsoBodyText" style="text-align: center;" align="center">दिखाई पड़ रही हैं।</p>
  <p   class="MsoBodyText">१९४६ ई. को हुए विस्फोट 
    से लग सकता है। इस विस्फोट की गणना प्रचंड विस्फोटों में 
    की जाती है। ठीक सूर्योदय के समय सूर्यबिंब की कोर पर प्रज्वलित 
    गैस एक विशाल चाप के आकार में प्रकट हुई जिसकी ऊँचाई 
    लगभग, ६,४०० किलोमीटर थी। देखते ही देखते लगभग ३३ मिनटों 
    में इसकी ऊँचाई ४,००,००० किलोमीटर हो गई। सौरज्वाला 
    की ऊँचाई लगभग ६४,००,००० किलोमीटर प्रति घंटे की गति 
    से बढ़ती गई और प्रथम प्रेक्षण के १ घंटे २० मिनट के पश्चात् 
    चाप इतना ऊपर उठ गया कि वह दूरदर्शी के प्रेक्षण क्षेत्र 
    से बाहर निकल गया। पटी (<span padma_font_family_property="Courier" style="font-family: Courier;">Petit</span>) 
    का मत है कि यह असंभव नहीं है कि यह चाप सूर्य के व्यास 
    की ऊँचाई से भी ऊँचा उठ गया हो।</p>
  <p   class="MsoBodyText"><b   style="">सौर 
    ज्वालाओं का वर्गीकरण </b><span style="font-family: Symbol;"><span padma_font_family_property="Symbol" style="">-</span></span> सौर ज्वालाओं को लक्षण और विकास के विचार 
    से पटी ने निम्नलिखित वर्गों में विभक्त किया है :</p>
  <p   class="MsoBodyText">(१) सक्रिय (<span padma_font_family_property="Courier" style="font-family: Courier;">Active</span>), 
    (२) उद्गारी (<span padma_font_family_property="Courier" style="font-family: Courier;">Eruptive</span>), (३) 
    कलंक संबंधी, (४) सौरज्वाला भँवर (<span padma_font_family_property="Courier" style="font-family: Courier;">Torando</span>), 
    (५) शांत, तथा (६) किरीटीय। इन वर्गों के नाम उनके लक्षणों 
    के द्योतक हैं। इनमें से कुछ का वर्णन निम्नलिखित है :</p>
  <p   class="MsoBodyText">(१) सक्रिय सौरज्वाला के 
    तीन अंतर्विभाग हैं : (क) अंतरासक्रिय, (ख) साधारण सक्रिय तथा 
    (ग) किरीटीय। (क) अंतरासक्रिय सौरज्वाला दो या दो से अधिक 
    सौरज्वालाओं का समूह होता है; (ख) साधारण सक्रिय सौर ज्वाला 
    लिपटे हुए तंतुओं एवं ग्रंथियों के रूप में होती है; (ग) किरीटीय 
    सक्रिय सौर ज्वाला किरीट के बाह्य खंडों से आती हुई दिखाई 
    देती है।</p>
  <p   class="MsoBodyText">(२) उद्गारी सौर ज्वाला 
    गैसीय वर्णमंडल की ओर जाती हुई दृष्टिगत होती है।</p>
  <p   class="MsoBodyText">(३) सूर्यकलंक संबंधी 
    सौर ज्वाला सौर कलंकों के ऊपर विद्यमान रहती है। पटी 
    ने इन्हें नौ वर्गों में विभक्त किया है, जो आकार और अन्य 
    लक्षणों में एक दूसरे से भिन्न होते हैं।</p>
  <p   class="MsoBodyText">(४) सौर ज्वाला भँवर 
    तूफान में देखे जाते हैं और शंकु के आकार के होते हैं। अभी 
    तक यह निश्चित नहीं किया जा सका है कि किन बलों के कारण 
    ये भँवर कई मास तक स्थायी रहते हैं। इनके संबंध की 
    अनेक बातों के, जैसे सूर्य कलंक से संबंधित इनके आकार 
    तथा रूप, ऊपर उठानेवाला बल आदि, के बारे में कुछ नही 
    कहा जा सकता है।</p>
  <p   class="MsoBodyText">सौर ज्वाला के पदार्थों 
    का घनत्व किरीटीय पदार्थों के घनत्व से लगभग १० गुना तथा 
    ताप १/२०० गुना होता है। सौरज्वाला की गति का रहस्य अभी तक 
    पूर्ण रूप से समझा नहीं जा सका है।</p>
  <p   class="MsoBodyText">सं. ग्रं. <span style="font-family: Symbol;"><span padma_font_family_property="Symbol" style="">-</span></span> जी. पी. क्यूपर : दि 
    सन; डी. एच. मेंजल : आवर सन; ऐस्ट्रोफिज़िकल जर्नल; मंथली 
    नोटिसेज़ ऑव रॉयल ऐस्ट्रो नॉमिकल सोसायटी।<span   style="">श् </span>(प्रभुलाल भटनागर)</p>
</div>
</body></html>