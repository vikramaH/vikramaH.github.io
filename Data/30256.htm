<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >केल्विन, विलियम टामसन</b></font><font    size="4">
 (१८२४-१९०७)। ब्रिटिश भौतिकविद्। इनका जन्म २६ जून, सन् १८२४ का बेलफास्ट
 में हुआ था। विज्ञान की उच्च शिक्षा इन्होंने केंब्रिज में पाई तथा पेरिस 
में फ्रेंच वैज्ञानिक रेनो की प्रयोगशाला में प्रयोगात्मक विज्ञान का 
प्रशिक्षण प्राप्त किया। तदुपरांत सन् १८४३ में ग्लासगो विश्वविद्यालय में
 प्राकृतिक दर्शन (नैचुरल फिलासफी) के प्रोफेसर का पद स्वीकार किया। इसी पद
 पर रहकर इन्होंने ५३ वर्ष तक विज्ञान की सेवा की। इनकी मृत्यु दिसंबर १७, 
सन् १९०७ ई. को हुई।</font></p><p>
<font    size="4">इनके
 प्रारंभिक अनुसंधानों में पृथ्वी के आयुनिर्धारण का प्रयास विशेष 
उल्लेखनीय है। पृथ्वी की उष्माचालकता के आधार पर इन्होंने पृथ्वी की आयु २ 
करोड़ और ४० करोड़ वर्ष के बीच, संभवत: १० करोड़ वर्ष, आँका। जेम्स प्रेस्काट 
जूल के संपर्क में आने के बाद इन्होंने उष्मा की प्रकृति के बारे में विशेष
 दिलचस्पी ली। तदुपरांत इन्होंने केत्विन ताप (निरपेक्ष ताप) के पैमाने का 
आविष्कार किया, जो तापमापी में रखे पदार्थ के गुणों से बिल्कुल प्रभावित 
नहीं होता। उष्मा के गतिसिद्धांत </font><font padma_font_family_property="Times New Roman, Times, serif" face="Times New Roman, Times, serif" size="4">(Dynamic theory) </font><font    size="4"> का विवेचन करके काउंट रंफर्ड, जूल तथा  मेयर की सहायता से इन्होंने उष्मागतिकी </font><font padma_font_family_property="Times New Roman, Times, serif" face="Times New Roman, Times, serif" size="4">(Thermodynamics) </font><font    size="4">के
 द्वितीय नियम का सर्वप्रथम प्रतिपादन किया। उन्होंने विद्युत् संबंधी 
अनेक अनुसंधान भी किए एवं समुद्र में डूबे तारों द्वारा समाचार भेजने में 
उपस्थित अनेक दोषों को दूर किया। सन् १८५३ में उन्होंने लाइडनजार के 
दोलनमय स्फुलिंग विसर्जन </font><font padma_font_family_property="Times New Roman, Times, serif" face="Times New Roman, Times, serif" size="4">(oscillatory discharge) </font><font    size="4">
 का विशेष अध्ययन किया जो बाद में रेडियो टेलीग्राफी का आधार बना। समुद्र 
की गहराई नापने के लिये एक यंत्र तैयार किया तथा समुद्री यात्रा को निरापद 
बनाने के लिये अनेक उपयोगी आविष्कार किए। विज्ञान के विभिन्न विषयों पर 
इनके लगभग ३०० अनुसंधान निबंध हैं।</font></p>
<font  size="4"> 
<p  >समुद्र पार के 
  टेलीग्राफी संबंधी 
  आविष्कारों के 
  कारण सन् १८६६ में 
  वे नाइट की उपाधि 
  से सम्मानित किए 
  गए और सन् १८९२ में 
  से लॉर्ड बनाए 
  गए और सन् १८९० में 
  रॉयल सोसायटी 
  के सभापति निर्वाचित 
  हुए थे। (भगवतीप्रसाद 
  श्रीवास्तव)</p>
</font><font size="2"></font>
</body></html>