<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  ><b  >अभिज्ञान शाकुंतलम् 
  </b> महाकवि कालिदास 
  का एक विश्वविख्यात 
  नाटक जिसका 
  अनुवाद प्राय: सभी 
  विदेशी भाषाओं 
  में हो चुका है। 
  शकुंतला राजा 
  दुष्यंत की स्त्री 
  थी जो भारत 
  के सुप्रसिद्ध राजा 
  भरत की माता 
  और मेनका अप्सरा 
  की कन्या थी। महाभारत 
  में लिखा है कि 
  शकुंतला का 
  जन्म विश्वामित्र 
  के वीर्य से मेनका 
  अप्सरा के गर्भ 
  से हुआ था जाए 
  इसे वन में छोड़कर 
  चली गई थी। वन 
  में शकुंतों (पक्षियों) 
  आदि ने हिंसक पशुओं 
  से इनकी रक्षा 
  की थी, इसी से इसका 
  नाम शकुंतला 
  पड़ा। वन में से इसे 
  कण्व ऋषि उठा लाए 
  थे और अपने आश्रम 
  में रखकर कन्या 
  के समान पालते 
  थे। एक बार राजा 
  दुष्यंत अपने साथ 
  कुछ सैनिकों 
  को लेकर शिकार 
  खेलने निकले 
  और घमते हुए 
  कण्व ऋषि के आश्रम 
  में पहुँचे। ऋषि 
  उस समय वहाँ उपस्थित 
  नहीं थे; इससे युवती 
  शकुंतला ने ही 
  राजा दुष्यंत 
  का आतिथ्य सत्कार 
  किया। उसी अवसर 
  पर दोनों में 
  प्रेम और फिर 
  गंधर्व विवाह 
  हो गया। कुछ दिनों 
  बाद राजा दुष्यंत 
  वहाँ से अपने राज्य 
  को चले गए। कण्व 
  मुनि जब लौटकर 
  आए, तब यह जानकर 
  बहुत प्रसन्न हुए 
  कि शकुंतला का 
  विवाह दुष्यंत 
  से हो गया। शकुंतला 
  उस समय गर्भवती 
  हो चुकी थी। समय 
  पाकर उसके गर्भ 
  से बहुत ही बलवान् 
  और तेजस्वी पुत्र 
  उत्पन्न हुआ, जिसका 
  नाम भरत रखा 
  गया। कहते हैं 
  इस देश का 'भारत' 
  नाम इसी के कारण 
  पड़ा। कुछ दिनों 
  बाद शकुंतला 
  अपने पुत्र को लेकर 
  दुष्यंत के दरबार 
  में पहुँची। परंतु 
  शकुंतला को 
  बीच में दुर्वासा 
  ऋषि का शाप मिल 
  चुका था। राजा 
  ने इसे बिल्कुल 
  नहीं पहचाना, 
  और स्पष्ट कह दिया 
  कि न तो मैं तुम्हें 
  जानता हूँ और 
  न तुम्हें अपने यहाँ 
  आश्रय दे सकता 
  हूं। परंतु इसी 
  अवसर पर आकाशवाणी 
  हुई, जिससे राजा 
  को विदित हुआ 
  कि यह मेरी ही 
  पत्नी है और 
  यह पुत्र भी मेरा 
  ही है। उन्हें कण्व मुनि 
  के आश्रम की सब 
  बातें स्मरण हो 
  आईं और उन्होंने 
  शकुंतला को 
  अपनी प्रधान रानी 
  बनाकर अपने यहाँ 
  रख लिया। महाकवि 
  कालिदास के 
  लिखे हुए प्रसिद्ध 
  नाटक 'अभिज्ञान 
  शाकुंतलम्' में 
  राजा दुष्यंत 
  और शकुंतला 
  के प्रेम, विवाह, 
  प्रत्याख्यान और 
  ग्रहण आदि का वर्णन 
  है। पौराणिक 
  कथा में आकाशवाणी 
  द्वारा बोध होता 
  है पर नाटक 
  में कवि ने मुद्रिका 
  द्वारा इसका बोध 
  कराया है। कालिदास 
  का यह नाटक विश्वविख्यात 
  है। </p>
<p  >(वि.त्रि.)</p>
<p></p>
</font> 
</body></html>