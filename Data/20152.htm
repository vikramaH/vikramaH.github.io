<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >उत्सर्जनी तंत्र</b></font><font   >
 सजीव प्राणियों की अनेक मौलिक विशेषताओं में उत्सर्जन भी एक है। उत्सर्जन 
का सीधा सादा अर्थ होता है: मल का बाहर निकलना। इस प्रकार उत्सर्जनी तंत्र 
शरीर की उस आंतरिक व्यवस्था (सिस्टम ऑव अरेंजमेंट) को कहेंगे, जिसके द्वारा
 शरीर की कोशिकाओं के उपापचय (मेटॉबोलिज्म) से उत्पन्न मल या वर्ज्य  
पदार्थ (वेस्टेज) शरीर से बाहर निकलते रहते हैं। रेलगाड़ी या ब्वायलर में से
 धुआँ निकलने के लिए जिस प्रकार चिमनी लगी रहती है, उसी प्रकार जीव जंतुओं 
के शरीर से वर्ज्य पदार्थ को बाहर निकालने के लिए कई प्रकार के अंग काम में
 आते हैं।</font></p><p>
<font   >यहाँ
 पर ध्यान देने की बात है कि शरीर के भीतर कुछ और भी तंत्र होते हैं, जो 
इसी से मिलते जुलते कार्य करते हैं। इनके नाम हैं : स्रवण </font><font    size="2">(</font><font padma_font_family_property="serif" size="2">secretion</font><font    size="2">)</font><font   > तथा मलोत्सर्जन</font><font    size="2"> (</font><font padma_font_family_property="serif" size="2">defecation</font><font    size="2">)</font><font   >।</font></p><p>
<font ><b  >स्रवण</b> </font><font    size="2">(</font><font padma_font_family_property="serif" size="2">secretion</font><font    size="2">)</font><font padma_font_family_property="Symbol" face="Symbol" size="2">-</font><font   >शरीर में कुछ ऐसी ग्रंथियाँ होती हैं, जिनसे कुछ रासायनिक तत्व स्रवित होते रहते हैं। उदाहरणार्थ, नलिकाविहीन ग्रंथियों </font><font    size="2">(</font><font padma_font_family_property="serif" size="2">endocrine glands</font><font    size="2">)</font><font   > से हार्मोनों का स्रवण या जीभ की लालग्रंथियों </font><font    size="2">(</font><font padma_font_family_property="serif" size="2">salivary glands</font><font    size="2">)</font><font   >
 से लार या थूक (सेलिवा) का स्रवण इसी कोटि के हैं। सच पूछिए तो स्रवित 
पदार्थ या स्राव कोशिकाओं या ग्रंथियों के मल नहीं होते। मल या वर्ज्य 
पदार्थ हम उसे कहते हैं, जिसकी शरीर में कोई उपयोगिता नहीं होती। वस्तुत: 
वर्ज्य पदार्थो का शरीर से बाहर निकलना अपरिहार्य है, अन्यथा  उनके विषाक्त
 प्रभाव से शरीर में रोग, अथवा कुछ स्थितियों में, प्राणी की मृत्यु तक हो 
सकती है। इसके विपरीत, स्रवित पदार्थो की शरीर में आवश्यकता होती है और 
उनसे शरीर की कतिपय आवश्यकताओं की पूर्ति होती रहती है। जैसे, लार खाने को 
पचाता है और हार्मोन शरीर की आंतरिक क्रियाएँ तथा तज्जन्य शारीरिक 
स्वास्थ्य बनाए रहते हैं।</font></p><p>
<font ><b  >मलोत्सर्जन (डिफेकेशन)</b></font><font padma_font_family_property="Symbol" face="Symbol" size="1">-</font><font   >मलोत्सर्जन शरीर के भीतर अनपचे भोजन और अन्य पदार्थो का विष्ठा (फिसीस) के रूप में मलनाली द्वारा गुदा </font><font    size="2">(</font><font padma_font_family_property="serif" size="2">anus</font><font    size="2">)</font><font   >
 से बाहर निकलने की क्रिया को कहा जाता है। अनपचा भोजन शरीर की किसी भी 
कोशिका अथवा ऊतक (टिशू) के काम नहीं आता अत: शरीर में इसका अधिक समय तक 
रुके रहना हानिकारक होता है।</font></p><font >
</font><p><b><font   >उत्सर्जन</font></b><b><font  size="2"> </font></b><font    size="2">(</font><font padma_font_family_property="serif" size="2">excretion</font><font    size="2">)</font><font padma_font_family_property="Symbol" face="Symbol" size="2">-</font><font   >स्रवण
 तथा मलविसर्जन के विपरीत उत्सर्जन शरीर के भीतर से कोशिकाओं के उपापचय 
द्वारा उत्पन्न वर्ज्य पदार्थो के निस्सरण की वह प्रक्रिया है, जिससे जीवों
 के शरीर के आंतरिक परिवेश का भौतिक रासायनिक (फिजिको केमिकल) संतुलन बना 
रहता है। यह वह मल होता है, जिसकी शरीर में खपत नहीं हो पाती, जैसे पसीना 
मूत्र, आँख का कीचड़, श्वास आदि।</font></p><p>
<font ><b  >उत्सर्जक अंग </b></font><font    size="2">(</font><font padma_font_family_property="serif" size="2">excretory organs</font><font    size="2">)</font><font padma_font_family_property="Symbol" face="Symbol" size="2">-</font><font   >सृष्टि
 के समस्त सजीव प्राणियों को मूलभूत इकाई कोशिका होती है। इसी का समुच्चय 
ऊतक तथा ऊतकों से निर्मित अंगों का पुतला जीव होता है। कोशिकाएँ अपने आप 
में संपूर्ण होती हैं अत: उनसे निर्मित शरीर में वे सभी क्रियाएँ होती हैं,
 जो उनकी इकाई में होती है। एककोशिकीय जन्तु प्रोटोज़ोआ से लेकर बहुकोशिकीय 
मनुष्य में उत्सर्जन क्रिया अवश्य पाई जाती है। यह दूसरी बात है कि 
प्रोटोज़ोआ से लेकर आर्थोपोडा तथा लोअर काडेट से लेकर मैमल तक के अकशेरुकीय 
एवं कशेरुकीय जंतुओं की उत्सर्जन  प्रक्रिया और उत्सर्जक अंगों में 
पर्याप्त भिन्नता होती है।</font></p><p>
<font ><b  >अकशेरुकी उत्सर्जक अंग </b></font><font    size="2">(</font><font padma_font_family_property="serif" size="2">invertebrate excretory organs</font><font    size="2">)</font><font padma_font_family_property="Symbol" face="Symbol" size="2">-</font><font   >अमीबा, पेरेमीशियम आदि एककोशिकीय </font><font    size="2">(</font><font padma_font_family_property="serif" size="2">unicellular</font><font    size="2">)</font><font   > जीवों  के शरीर के भीतर कुंवनशील रिक्तिकाएँ </font><font    size="2">(</font><font padma_font_family_property="serif" size="2">contractile vacuoles</font><font    size="2">)</font><font   > पाई जाती हैं। इनके भीतर आसपास के जीवद्रव्य </font><font    size="2">(</font><font padma_font_family_property="serif" size="2">protoplasm</font><font    size="2">)</font><font   >
 से चूषित जल इकट्ठा  होता रहता है। यह जल जब मात्रा से अधिक हो जाता है तो
 समय समय पर अपने आप ही बाहर निकल जाया करता है। यह अतिरिक्त जल यदि कोशिका
 से बाहर न निकले तो कोशिका फूलते फूलते फट जा सकती है। कोशिका फटने से जीव
 की मृत्यु हो जाएगी। प्राटोज़ोआ के उत्सर्जित जल में मुख्य पदार्थ अमोनिया 
होता है।</font></p><p>
<font   >किंचित् जटिल, और बहुकोशिकीय</font><font    size="2"> (</font><font padma_font_family_property="serif" size="2">mulitcellular</font><font    size="2">) </font><font   >जंतुओं का आदिम रूप </font><font    size="2">(</font><font padma_font_family_property="serif" size="2">primitive form</font><font    size="2">)</font><font   >
 हाइड्रा माना जाता है। इन जंतुओं के उत्सर्जक अंग कुछ भिन्न ढंग से कार्य 
करते हैं। इनके शरीर की बाह्म त्वचा में अनेक छिद्र होते हैं, जिनसे होकर 
वर्ज्य पदार्थ बाहर निकलते रहते हैं।</font></p><p>
<font   >उत्सर्जक अंगों की जटिलता का दर्शन हमें चिपिट क्रिमियों </font><font    size="2">(</font><font padma_font_family_property="serif" size="2">ftatworms</font><font    size="2">)</font><font   > में होता है। इनके शरीर में नलिकाओं या ग्रंथियुक्त सरणियों </font><font    size="2">(</font><font padma_font_family_property="serif" size="2">glandular canals</font><font    size="2">)</font><font   >
 की एक व्यवस्था (सिस्टम) पाई जाती है। ये सरणियाँ शरीर भर में शाखा 
प्रशाखाओं के रूप में फैली और बाह्म त्वचा से जुड़ी रहती हैं। इन्हीं 
सरणियों से होकर मल शरीर के बाहर निकलता रहता है। इन नलिकाओं के मुख पर, 
भीतर की ओर, रोमकों (</font><font padma_font_family_property="serif" size="2">cilia</font><font   >) की एक कलँगी </font><font    size="2">(</font><font padma_font_family_property="serif" size="2">uft</font><font    size="2">)</font><font   >
 पाई जाती है, जिनके लहराने से एक प्रकार का प्रवाह या लहर सी उठती है, इसी
 प्रवाह के कारण मल शरीर से बाहर निकल जाता है। रोमकीय सरणि के मुख के पास 
कुछ कोशिकाएँ पाई जाती है, जिन्हें ज्वाला कोशिका </font><font    size="2">(</font><font padma_font_family_property="serif" size="2">flame cells</font><font    size="2">)</font><font   >
 कहते हैं। इनका यह नाम करण इस कारण हुआ है कि रोमकों की लहर मोमबत्ती के 
प्रकाश की भाँति उठती बैठती रहती है। चिपिट क्रिमियों के शरीर से 
निकलनेवाले वर्ज्य पदार्थो में कार्बन डाइ-आक्साइड और अमोनिया-प्रमुख हैं। 
उत्सर्जन की इस प्रक्रिया को आदिवृक्कक तंत्र </font><font    size="2">(</font><font padma_font_family_property="serif" size="2">protonephridal system</font><font    size="2">)</font><font   > कहा गया है।</font></p><p>
<font   >केचुओं जैसे बहुखंडी </font><font    size="2">(</font><font padma_font_family_property="serif" size="2">me americ</font><font    size="2">)</font><font   > शरीरवाले जंतुओं के शरीर में विशेषाकृत अंगों का एक एक जोड़ा शरीर के प्रत्येक खंड में पाया जाता है। इन अंगों को वृक्कक (</font><font padma_font_family_property="serif" size="2">nephridia</font><font   >) कहते है।  वृक्कक की संरचना लंबी वलित </font><font    size="2">(</font><font padma_font_family_property="serif" size="2">coiled</font><font    size="2">) </font><font   >नलिकाओं द्वारा हुई होती है। इसका एक छोर शरीर और दूसरा त्वचा में जुड़ा रहता है। प्रत्येक नलिका कोशिकाओं </font><font    size="2">(</font><font padma_font_family_property="serif" size="2">capillaries</font><font    size="2">)</font><font   >
 के कुंडल में बँधी होती है, जिसके कारण जंतु के रक्त से निकला वर्ज्य 
पदार्थ बाहर निकलता है। वृक्कक के भीतरी छोर की आकृति कीप जैसी होती है और 
इसमें रोमक पाए जाते हैं, जिनके कारण एक लहर सी उठकर वर्ज्य पदार्थो को 
भीतर खींच लेती है। इसी प्रकार के वृक्कक सीपों, घोंघों, शंखों आदि</font><font    size="2"> (</font><font padma_font_family_property="serif" size="2">molluscs</font><font    size="2">)</font><font   > तथा रॉटीफेरीय जंतुओं में पाए जाते हैं। निम्न कशेरुकीय </font><font    size="2">(</font><font padma_font_family_property="serif" size="2">lower chordate</font><font    size="2">)</font><font   > वर्ग के जंतु ऐफ़ि-आक्सम में भी वृक्ककों की व्यवस्था पाई जाती है।</font></p><p>
<font   >कीटों </font><font    size="2">(</font><font padma_font_family_property="serif" size="2">insects</font><font    size="2">)</font><font   > के शरीर में मैल्पिगी नलिकाएँ </font><font    size="2">(</font><font padma_font_family_property="serif" size="2">malpighiantubules</font><font    size="2">)</font><font   > पाई जाती हैं, जो शरीरगुहा </font><font    size="2">(</font><font padma_font_family_property="serif" size="2">body cavity</font><font    size="2">)</font><font   > में स्थित होती हैं। ये नालिकाएँ पाचक क्षेत्र या मार्ग से जुड़ी रहती हैं। शरीर के रसों से मल ग्रहण करके पश्चांत्र </font><font    size="2">(</font><font padma_font_family_property="serif" size="2">hind gut</font><font    size="2">)</font><font   >
 में उस जंक्शन स्थान पर जमा होता रहता है, जहाँ पर आँतें आमाशय से मिली 
होती हैं। यह जमा हुआ मल आमाशय से होता हुआ गुदामार्ग से बाहर निकल जाता 
है१</font></p><p>
<font ><b  >कशेरुकीय उत्सर्जक अंग</b> </font><font    size="2">(</font><font padma_font_family_property="serif" size="2">vertebrate excreory organs</font><font    size="2">)</font><font padma_font_family_property="Symbol" face="Symbol" size="1">-</font><font   >कशेरुकीय
 जंतुओं में कई अंग मलोत्सर्जन का कार्य करते हैं। जैसे, मनुष्यों में 
गुर्दा या वृक्क (किडनी) मुख्य उत्सर्जक अंग हैं, जिनसे मूत्रविसर्जन होता 
है और इनके अतिरिक्त त्वचा से पसीना, यकृत से पित्त, फेफड़ी से कार्बन 
डाइ-आक्साइड आदि का निकलना भी उत्सर्जन क्रिया के ही अंतर्गत आते हैं। इस 
प्रसंग में मूत्रीय सर्जक अंग, वृक्क, की सामान्य संरचना का ज्ञान अपेक्षित
 होगा।</font></p><p>
<font   ><b  >वृक्क</b> (किडनी)</font><font padma_font_family_property="Symbol" face="Symbol" size="1">-</font><font   >वृक्क
 पृष्ठवंशीय (कशेरुवंशीय) जंतुओं के मुख्य उत्सर्जक अंग हैं, जिनसे शरीर का
 लगभग ७५ प्रतिशत वर्ज्य पदार्थ बाहर निकल जाता है। इनको इसलिए भी अधिक 
महत्वपूर्ण माना जाता है कि ये रक्त में घुले हुए  विविध पदार्थो का 
नियंत्रण करते और अम्लों तथा क्षारों में संतुलन रस में आवश्यक पदार्थो की 
सांद्रता रक्त में पाए जानेवाले पदार्थो की सांद्रता पर निर्भर करती है, 
अत: वृक्क परोक्ष रूप से शरीर के समस्त रसों का नियंत्रण करते हैं,  यही 
कारण है कि अमरीकी  वैज्ञानिक होमर स्मिथ ने इन्हें 'आंतरिक' परिवेश का 
मुख्य रसायनशास्त्री' कहा है। </font></p><p>
<font ><b  >सरंचना</b></font><font padma_font_family_property="Symbol" face="Symbol" size="2">-</font><font   >वृक्कों की आकृति सेम के दानों की भाँति तथा आकार लगभग ४</font><font padma_font_family_property="Symbol" face="Symbol" size="2">��</font><font   >-६</font><font padma_font_family_property="Symbol" face="Symbol" size="2">��</font><font   >
 होता है। मुनष्य तथा अधिकांश कशेरुकीय जंतुओं में एक जोड़ा वृक्क पाए जाते 
हैं। ये उदरगह्वर में पीठ की ओर, आमाशय के नीचे एक दाएँ तथा एक बाएँ भाग 
में स्थित होते हैं। प्रत्येक वृक्क में लगभग १० लाख सूक्ष्म वृक्कक</font><font    size="2"> (</font><font padma_font_family_property="serif" size="2">nephrons</font><font    size="2">)</font><font   >
 पाए जाते हैं। प्रत्येक वृक्कक में दो भाग होते हैं : प्रथम भाग को 
उत्सर्जनी नाल कहते हैं। यह लंबा और पतला होता है। दूसरा भाग केशिकागुच्छ 
कहलाता है क्योंकि यह केशिकाओं (</font><font padma_font_family_property="serif" size="2">capillaries</font><font   >) के गोले जैसा होता है। उत्सर्जनी नाल एक छोर पर बंद रहता है और बोमन संपुट (</font><font padma_font_family_property="serif" size="2">Bowman's capsule</font><font   >)
 के रूप में फैला होता है। कोशिकागुच्द की कोशिकाएँ बोमन संपुट द्वारा ढँकी
 रहती हैं। बोमन  संपुट ने निकलने वाला नाल बहुत  लंबा तथा ऐंठा हुआ होता 
है और इसकी दीवाल की मोटाई लगभग एक कोशिका (</font><font padma_font_family_property="serif" size="2">cell</font><font   >)
 की मोटाई जितनी होती है। उत्सर्जनी नालें आपस में गुँथकर संग्राही नालों 
में जुड़ी रहती है। ये नालें क्रमश: बड़ी नालों में जुटती जाती है और अंत में
 एक केंद्रीय वृक्कागुहा (</font><font padma_font_family_property="serif" size="2">central cavity of the</font> <font padma_font_family_property="serif" size="2">kidney</font><font   >) में समा जाती हैं।  इस गुहा को वृक्कवस्ति (</font><font padma_font_family_property="serif" size="2">kidney pelvis</font><font   >) कहा जाता है। वस्तिगुहा मूत्रवाहिनी नलिका (</font><font padma_font_family_property="serif" size="2">ureter</font><font   >) से और मूत्रवाहिनी नलिका मूत्राशय (</font><font padma_font_family_property="serif" size="2">urinary bladder</font><font   >) से जुड़ी रहती हैं। वृक्कों से चलने वाला मूत्र इन्हीं नलिकाओं से गुजरकर मूत्राशय में जमा होता रहता है। </font></p><p>
<font ><b  >कार्य</b></font><font padma_font_family_property="Symbol" face="Symbol" size="1">-</font><font   >वृक्कों का मुख्य कार्य मूत्रविसर्जन करना है। 'मूत्र' (</font><font padma_font_family_property="serif" size="2">urine</font><font   >) क्या है, पहले हमें यह जान लेना चाहिए।</font></p><p>
<font   ><b  >मूत्र</b> (</font><font padma_font_family_property="serif" size="2">urine</font><font   >)</font><font padma_font_family_property="Symbol" face="Symbol" size="1">-</font><font   >मूत्र
 के निर्माण की प्रक्रिया जटिल होती है। इस प्रक्रिया के अंतर्गत तीन 
प्रकार के कार्य होते हैं : निस्यंदन, पुनर्शोषण तथा संवर्धन।</font></p><p>
<font   ><b  >निस्यंदन </b>(</font><font padma_font_family_property="serif" size="2">filtation</font><font   >)</font><font padma_font_family_property="Symbol" face="Symbol" size="1">-</font><font   >उस स्थान पर होता है जहाँ केशिकागुच्छ (</font><font padma_font_family_property="serif" size="2">glomerulus</font><font   >) तथा बोमन संपुट (</font><font padma_font_family_property="serif" size="2">Bowman's capsule</font><font   >)
 रक्त का निस्यंदन होता रहता है। इस प्रक्रिया में प्लाज्म़ाप्रोटीनों और 
रक्त कोशिकाओं के साथ साथ रक्त  में मिले जल, लवण, शर्करा, यूरिया आदि  सभी
 पदार्थ निस्यंदित होकर बोमन संपुट में एकत्र हो जाते हैं। यह निस्यंदन 
किंचित् गाढ़ा होता है, इसमें एकत्रित तरल को संपुटी निस्यंद (</font><font padma_font_family_property="serif" size="2">capsular filrate</font><font   >) कहते हैं। केशिकागुच्छों से होकर गुजरनेवाले रक्त का लगभग २० प्रतिशत संपुटी निस्यंद में तथा शेष ८० प्रतिशत रुधिरवाहिकाओं (</font><font padma_font_family_property="serif" size="2">blood vessels</font><font   >) से होता हुआ बाहर चला जाता है।</font></p><p>
<font   >निस्यंद वल्कुट (</font><font padma_font_family_property="serif" size="2">cortex</font><font   >) में स्थित बोमन संपुटों से होता हुआ एक लंबे पाश में प्रवेश करता है। यह पाश वल्कुट से निकलकर मध्यका (</font><font padma_font_family_property="serif" size="2">medulla</font><font   >) में जाता तथा पुन: वल्कुट में लौट आता है। निस्यंदपाश से लौटकर एक दूरस्थ कुंडलित नलिका (</font><font padma_font_family_property="serif" size="2">distal convoluted tube</font><font   >) में चला जाता है। वहाँ से वापस लौटकर यह संग्राहक नलिका से होता हुआ वस्तिप्रदेश (</font><font padma_font_family_property="serif" size="2">pelvis</font><font   >) में चला जाता है। मूत्र जब वृक्क के वस्तिप्रदेश (</font><font padma_font_family_property="serif" size="2">pelvis</font><font   >)
 ने निकलकर मूत्रवाहिनी, मूत्राशय और मूत्रमार्ग से होकर गुजरता रहता है तो
 उसमें कोई परवर्ती परिवर्तन नहीं होता। इसकी सांद्रता में वास्तविक 
परिवर्तन तब होता है जब बोमन संपुटों से निकलकर लंबी कुंडलित नालों से 
गुजरनेवाले मूत्रपदार्थ संग्राहक नलिका में जमा होते हैं।</font></p><p>
<font   ><b  >पुनर्शोषण</b> (</font><font padma_font_family_property="serif" size="2">Reabsorption</font><font   >)</font><font padma_font_family_property="Symbol" face="Symbol" size="2">-</font><font   >वृक्कनालों की दीवालें चिपटी अथवा घनाकार एपीथीलियमी कोशिकाओं (</font><font padma_font_family_property="serif" size="2">epithelial cells</font><font   >)
 को एकहरी पर्त द्वारा बनी होती हैं। इन दीवालों से होकर जब निस्यंद गुजरता
 है तो ये उनमें मिले जल की बहुत बड़ी मात्रा के साथ लगभग संपूर्ण ग्लूकोस 
एमिनो अम्लों तथा शरीर के लिए अनिवार्य दूसरे पदार्थो को या तो वापस लौआ 
देती है या उन्हें चूसकर पुन: रक्तप्रवाह में सक्रिय कर देती है। इसका 
मुख्य कारण यह है कि केशिकागुच्छ से निकलनेवाली रक्तवाहिनियाँ किसी शिरा से
 सीधे-सीधे नहीं जुड़ी रहतीं। ये रक्तवाहिनियाँ निकटस्थ तथा दूरस्थ कुंडलित 
नालों की ढँकनेवाले एक दूसरे केशिकाजाल से जुड़ी होती हैं। इस प्रकार हम 
देखते हैं कि वृक्क में रक्त का मार्ग अन्य अंगों के मार्ग से भिन्न होता 
है।</font></p><font >
<p  >रक्त में पुनर्शोषण का 
कार्य प्रकृति बहुत सावधानीपूर्वक करती है। किसी पदार्थ का पुनर्शोषण 
आवश्यक है या अनावश्यक, प्रकृति इसका स्वयं निर्णय करती है। जैसे, मधुमेह 
के रोगी के रक्त में शर्करा की अधिकता होती  हैं; ऐसे व्यक्ति में शर्करा 
का पुनर्शोषण नहीं होगा और संपूर्ण शर्करा मूत्र में मिलकर शरीर के बाहर 
निकल जाएगी। अनुमान है कि मनुष्य के वृक्क एक लिटर मूत्र उत्पन्न करने के 
लिए १२० लिटर निस्यंद तैयार करते हैं। शेष ११९ लिटर जल का पुनर्शोषण हो 
जाता है। किंतु यह मात्रा शरीर की तात्कालिक आवश्यकता पर निर्भर करती है और
 इसमें न्यूनाधिकता भी हो सकती है।</p>
</font><p><font   ><b  >संवर्धन </b>(</font><font padma_font_family_property="serif" size="2">Augmentation</font><font   >)</font><font padma_font_family_property="Symbol" face="Symbol" size="1">-</font><font   >वृक्कनाल
 की कोशिकाएँ निस्यंद से केवल पदार्थो का वर्जन तथा उन्हें पुन: रक्त में 
प्रेषित ही नहीं करतीं, अपितु रक्तप्रवाह से अतिरिक्त वर्ज्य पदार्थो (</font><font padma_font_family_property="serif" size="2">waste materials</font><font   >)
 को लेकर उन्हें निस्यंद में  उत्सर्जित भी करती हैं। इससे निस्यंद में 
वृद्धि हो जाती है। इसी प्रक्रिया को संवर्धन कहा जाता है। यह निम्न 
कशेरुकीय जंतुओं में, जिनके वृक्कों में केशिकागुच्छों (</font><font padma_font_family_property="serif" size="2">glomeruli</font><font   >) तथा बोमन संपुटों का अभाव पाया जाता है, अधिकतर देखा जाता है।</font></p><p>
<font ><b  >मूत्र में पाए जानेवाले पदार्थ</b></font><font padma_font_family_property="Symbol" face="Symbol" size="2">-</font><font   >सामान्य
 मनुष्य एक दिन रात में कुल मिलाकर लगभग डेढ़ किलोग्राम (१५०० मि.ली.) मूत्र
 विसर्जित करता है। इस मात्रा में लगभग ९६ प्रतिशत जल, .१५ प्रतिशत लवण तथा
 २.५ प्रतिशत कार्बनिक वर्ज्य पदार्थ, जैसे यूरिया, पाए जाते हैं। लवणों के
 अंतर्गत सोडियम क्लोराइड, पोटैशियम, कैल्शियम, मैग्नीशियम, एमोनियम 
सल्फेट, एमोनियम फास्फेट तथा एमोनियम कार्बोनेट आते हैं।</font></p><p>
<font   >मूत्र में पाए जानेवाले ठोस पदार्थो में क्रिएटिनिन और यूरिया मुख्य है। मूत्र का पीलापन  यूरोक्रीम नामक एक वर्णक या रंजक (</font><font padma_font_family_property="serif" size="2">pigment</font><font   >)
 के कारण होता है। वैज्ञानिकों का मत है वृक्क जिन पदार्थो का उत्सर्जन 
करते है, उनका उत्पादन वे स्वयं नहीं करते, अपितु रक्त से ग्रहण करते हैं। 
किंतु आधुनिक शोधों से पता चलता है कि वास्वविक उत्सर्जन क्रिया वलित नालें
 (</font><font padma_font_family_property="serif" size="2">convoluted tubules</font><font   >)
 करती हैं। ये नालें रक्त से प्राप्त पदार्थो का इस प्रकार रूपांतर कर देती
 हैं। कि एक सर्वथा भिन्न पदार्थ बन जाता है। ह्वाइट, हैंडलर स्मिथ तथा 
स्टेटेन प्रिंसिपुल्स आव बायोकेमिस्ट्री, मेक्ग्रा हिल, १९५९ ने सामान्य 
वयस्क मनुष्य के २४ घंटे के मूत्र में पाए जानेवालें पदार्थो की मात्रा की 
एक तालिका दी है, जिसे नीचे उद्धृत किया जा रहा है।</font></p><font >
<p><b  >पदार्थ का नाम</b>	<b  >मात्रा	मू.	प्लाज्मा	अनुपात</b></p>
</font><p><font   >यूरिया	६.० से १८.० </font><font padma_font_family_property="serif" size="2">g.N</font><font   >		६०-०</font></p><p>
<font   >क्रिएटिनिन	०.३ से ०८ </font><font padma_font_family_property="serif" size="2">g.N</font><font   >		७०-०</font></p><p>
<font   >एमोनिया	०.४ से १.० </font><font padma_font_family_property="serif" size="2">g.N</font><font   >		--</font></p><p>
<font   >यूरिक अम्ल	०.०८ से ०.२ </font><font padma_font_family_property="serif" size="2">g.N</font><font   >		२०-०</font></p><p>
<font   >सोडियम	२.० से ४.० 	जी (१००-२०० </font><font padma_font_family_property="serif" size="2">m.EQ</font><font   > )०.८-१.५</font></p><p>
<font   >पोटैशियम	१.५ से २.०	(३५-५० </font><font padma_font_family_property="serif" size="2">m.EQ</font><font   > )	१०-१५</font></p><p>
<font   >कैल्शियम	०.१ से ०.३	(२.५-७.५</font><font padma_font_family_property="serif" size="2">m.EQ</font><font   > )	--</font></p><p>
<font   >मैग्नीशियम	०.१ से ०.२	(८-१६ </font><font padma_font_family_property="serif" size="2">m.EQ</font><font   > )	--</font></p><p>
<font   >क्लोराइड	४ से ८ 	(१००-२५० </font><font padma_font_family_property="serif" size="2">m.EQ</font><font   > )	०.८-२.०</font></p><p>
<font   >बाइकार्बोनेट	--	(०-५० </font><font padma_font_family_property="serif" size="2">m.EQ</font><font   > )	०-२</font></p><p>
<font   >फास्फेट	०.७-१.६	(२-५० </font><font padma_font_family_property="serif" size="2">m.EQ</font><font   >)	२५</font></p><p>
<font   >अकार्बनिक सल्फेट 	०.६ -१.८ 	(४०-१२० </font><font padma_font_family_property="serif" size="2">m.EQ</font><font   >)	५०</font></p><font >
<p  >कार्बनिक सल्फेट	०.०६-०.२		---</p>
<b><p  >अन्य उत्सर्जक अंग</p>
</b><p  >ऊपर कहा जा चुका है कि 
उत्सर्जन का कार्य केवल वृक्क ही नहीं करते अपितु यह कार्य अन्य अंगों 
द्वारा भी संपन्न होता है। इनमें यकृत और त्वचा मुख्य हैं।</p>
</font><p><font   ><b  >यकृत</b> (लिवर)</font><font padma_font_family_property="Symbol" face="Symbol" size="1">-</font><font   >कशेरुकीय
 प्राणियों में यकृत का भी बहुत महत्व होता है क्योंकि इसका संबंध पाचन 
क्रिया से है। यह अंग शरीर की सबसे बड़ी ग्रंथि है और पांच पालियों (</font><font padma_font_family_property="serif" size="2">lobes</font><font   >) में विभक्त होती है। इन पालियों के नाम हैं : (१) पुच्छिल पाली (</font><font padma_font_family_property="serif" size="2">caudate lobe</font><font   >), (२) दक्षिण केंद्रीय पाली (</font><font padma_font_family_property="serif" size="2">right central lobe</font><font   >), (३) स्पाइजेलियन पाली (</font><font padma_font_family_property="serif" size="2">spigelian lobe</font><font   >), (४) वाम केंद्रीय पाली (</font><font padma_font_family_property="serif" size="2">left central lobe</font><font   >) तथा (५) वाम पार्श्ववाली (</font><font padma_font_family_property="serif" size="2">left lateral lobe</font><font   >)। दक्षिण केंद्रीय पाली के अधर भाग (</font><font padma_font_family_property="serif" size="2">ventral side</font><font   >) के ऊपर अंडाकार आकृतिवाला पित्ताशय (</font><font padma_font_family_property="serif" size="2">gall bladder</font><font   >) पाया जाता है। पित्ताशय की नालिका, जिसे पित्ताशयवाहिनी (</font><font padma_font_family_property="serif" size="2">cystic duct</font><font   >) कहते है, अनेक याकृतिक नलिकाओं या वाहिनियों, द्वारा जुड़ी रहती है, जिससे यृकत की समस्त पालियों से पित्त एकत्र होता रहता है।</font></p><p>
<font   >यकृत भी यूरिया का उत्सर्जन करता है। बाइलिवर्डिन (</font><font padma_font_family_property="serif" size="2">biliverdin</font><font   >) और वाइलिरुबिन (</font><font padma_font_family_property="serif" size="2">bilirubin</font><font   >) नामक पित्त वर्णक (</font><font padma_font_family_property="serif" size="2">bilepigment</font><font   >) रक्त की लाल कणिकाओं (</font><font padma_font_family_property="serif" size="2">haemoglobin</font><font   >)
 से टूटते फूटते रहते हैं। पित्त इन्हें आँतों में पहुँचाता रहता है और 
आँते इन्हें मल के साथ उत्सर्जित करती रहती हैं। पित्त का स्वाद कड़वा और 
क्षारीय (</font><font padma_font_family_property="serif" size="2">alkaline</font><font   >)
 होता हैं। रक्त की टूटी फूटी लाल कणिकाओं की सुगंध के कारण पित्त का रंग 
गहरा हरा होता है। पित्त में लवण, जल, वर्णक और कतिपय वर्ज्य पदार्थ पाए 
जाते हैं। सोडियम बाइकार्बोनेट, सोडियम ग्लाइकोकोलेट तथा सोडियम टाउरोकोलेट
 मुख्य पित्तीय लवण हैं। सोडियम बाइकार्बोनेट आमाशय रस की अम्लता को 
निष्प्रवाहित करके काइम (</font><font padma_font_family_property="serif" size="2">chyme</font><font   >) को क्षारीय करता है। क्लाइडकोकोलेट तथा टाउकोकोलेट लवण ऊतकों की वसा (</font><font padma_font_family_property="serif" size="2">fat</font><font   >) को छोटी छोटी गुलिकाओं (</font><font padma_font_family_property="serif" size="2">globules</font><font   >)
 में बदलते रहते हैं। ये गुलिकाएँ जल के साथ मिलकर लुगदी जैसी बन जाती हैं 
और अंत में भोजन के साथ पच जाती है। यकृत और पित्त का संयुक्त कार्य भोजन 
को पचाना होता है, तथापि उत्सर्जन क्रिया में भी इसकी भूमिका अत्यंत 
महत्वपूर्ण है, जिसे अनदेखा नहीं किया जा सकता।</font></p><p>
<font ><b  >त्वचा</b></font><font padma_font_family_property="Symbol" face="Symbol" size="1">-</font><font   >शरीर की कोशिकाओं के उपापचय (</font><font padma_font_family_property="serif" size="2">metabolism</font><font   >)
 के फलस्वरूप ताप की अनवरत उत्पत्ति होती रहती है। अत: शरीरिक ताप में 
संतुलन बने रहने के लिए यह आवश्यक है कि न तो वह अधिक हो जाए, न कम रहे। 
कुछ अतिरिक्त ताप तो श्वास क्रिया द्वारा निकल जाता है और कुछ 
मल-मूत्र-विसर्जन द्वारा घट जाता है। फिर भी संपूर्ण अतिरिक्त ताप का लगभग 
९० प्रतिशत बचा ही रह जाता है, जो त्वचा मार्ग से निकलता है। बाहरी वातावरण
  में जब ताप की कमी हो जाती है तो त्वचा के तंत्रिकाछोर (</font><font padma_font_family_property="serif" size="2">nerve endings</font><font   >) उत्तेजित होकर केशिकाओं (</font><font padma_font_family_property="serif" size="2">capillaries</font><font   >)
 में संकोचन उत्पन्न कर देते हैं। इसके फलस्वरूप रक्त का प्रवाह त्वचा की 
ओर मंद हो जाता है और शरीर के कम ताप उत्सर्जित होता है। किंतु, यदि बाहरी 
वातावरण में गर्मी की अधिकता हो तो उल्टी प्रक्रिया होने लगती है। असाधारण 
गर्मी की स्थिति में केशिकाओं के स्थान पर स्वेद ग्रंथियाँ सक्रिय हो जाती 
हैं और त्वचा से पसीना निकलने लगता है।</font></p><font >
<p  >पसीना में जल के अतिरिक्त 
लवण और कार्बन डाइआक्साइड के कुछ अंश तथा नाइट्रोजनी वर्ज्य पदार्थ पाए 
जाते हैं। जब साधारण पसीना निकलता है तो इन पदार्थो की निकासी सामान्यतया 
कम हो होती है, किंतु जब पसीना की मात्रा अधिक होती है तो एक दिन में लगभग ३
 गैलन तक जल निकल जा सकता है। स्वेद ग्रंथियों की संख्या तथा स्थिति जंतु 
के शरीर की आवश्यकता पर निर्भर करती है। उदाहरण के लिए मनुष्य की त्वचा में
 लगभग २५ लाख स्वेद ग्रंथियाँ  संपूर्ण शरीर में फैली होती हैं। रोएँदार और
 घने बालोंवाले जंतुओं के शरीर की त्वचा में इनकी संख्या कम और स्थान सीमित
 होते हैं; जैसे खरगोश की स्वेद ग्रंथियाँ केवल होठों के चारों और तथा 
बिल्ली और चूहों की उनके पंजों के तलवों में पाई जाती हैं।</p>
</font><p><font ><b  >सं.ग्रं.</b></font><font padma_font_family_property="Symbol" face="Symbol" size="2">-</font><font   >बेस्ट, सी.एच. तथा टेलर एन.बी. : द लिविंग बॉडी; गेयर, एम. एफ. ऐनिमल बॉयलोजी।</font></p>
<font size="2"></font></body></html>