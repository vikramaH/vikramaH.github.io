<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >इथाका</b> संयुक्त 
  राज्य (अमरीका) 
  के न्यूयार्क राज्य 
  का एक नगर तथा 
  देपकिंस काउंटी 
  की राजधानी 
  है। यह कायूगा 
  झील के दक्षिणी 
  तट पर इल्मीरा 
  से २८ मील पूर्वोत्तर 
  स्थित है। यों तो 
  अधिकांश नगर 
  समतल घाटी में 
  है, परंतु दक्षिण 
  पूर्व तथा पश्चिम 
  के भाग अपेक्षाकृत 
  ऊँची भूमि पर 
  हैं; अत: समुद्रतल 
  से इसकी ऊँचाई 
  ३९८-८१० फुट है। यहाँ 
  चारों ओर से 
  रेलें तथा सड़कें 
  आकर मिलती हैं 
  और एक हवाई 
  अड्डा भी है। कायूगा 
  झील द्वारा यह 
  न्यूयार्क स्टेट 
  की नौका नहरों 
  से भी संबद्ध है। 
  इथाका के निकट 
  ही कई प्रपात हैं 
  जिनमें टौगनक 
  फाल्स (२१५ फुट) सबसे 
  अधिक प्रसिद्ध हैं। 
  इस प्रकार नगर 
  का प्राकृतिक 
  वातावरण बड़ा 
  ही आकर्षक है; 
  अत: इथाका एक सुंदर 
  पर्यटककेंद्र बन 
  गया है। यहाँ 
  कार्नेल विश्वविद्यालय 
  तथा इथाका कालेज 
  जैसी बड़ी शिक्षा 
  संस्थाएँ भी हैं। 
  इसके मुख्य उद्योग 
  शक्तिसंचालन 
  की चेनें, नमक, 
  सीमेंट, चमड़े का 
  सामान, कागज 
  बनाने की मशीनें 
  तथा वस्त्रादि बनाना 
  है। इसका शिलान्यास 
  सन् १७८७ ई. में हुआ 
  था तथा सन् १८०६ 
  ई. में साइमन डी 
  विट ने इसका नाम 
  इथाका रखा था। 
  सन् १८८८ ई. में इसे 
  नगर की श्रेणी 
  प्राप्त हुई।	(ले.रा.सिं.)</p>
</font>
<p><font ><b></b></font></p>
</body></html>