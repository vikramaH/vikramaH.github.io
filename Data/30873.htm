<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >गणतंत्र 
  दिवस</b></font><font    size="4"> 
  भारत का एक राष्ट्रीय 
  पर्व जो प्रति 
  वर्ष २६ जनवरी 
  को मनाया जाता 
  है। १९२९ के दिसंबर 
  में लाहौर में 
  भारतीय राष्ट्रीय 
  कांग्रेस का अधिवेशन 
  पंडित जवाहरलाल 
  नेहरू की अध्यक्षता 
  में हुआ जिसमें 
  प्रस्ताव पारित 
  कर इस बात की 
  घोषणा की गई 
  कि यदि अंग्रेज 
  सरकार २६ जनवरी, 
  १९३० तक भारत को 
  उपनिवेश का पद 
  (डोमीनियन स्टेटस) 
  नहीं प्रदान करेगी 
  तो भारत अपने 
  को पूर्ण स्वतंत्र 
  घोषित कर देगा। 
  २६ जनवरी, १९३० तक 
  जब अंग्रेज सरकार 
  ने कुछ नहीं किया 
  तब कांग्रेस ने 
  उस दिन भारत 
  की पूर्ण स्वतंत्रता 
  के निश्चय की घोषणा 
  की और अपना 
  सक्रिय आंदोलन 
  आरंभ किया। उस 
  दिन से १९४७ में स्वतंत्रता 
  प्राप्त होने तक 
  २६ जनवरी स्वतंत्रता 
  दिवस के रूप में 
  मनाया जाता 
  रहा। तदनंतर 
  स्वतंत्रता प्राप्ति 
  के वास्तविक दिन 
  १५ अगस्त को स्वतंत्रता 
  दिवस के रूप में 
  स्वीकार किया 
  गया। २६ जनवरी 
  का महत्व बनाए रखने 
  के लिए विधान 
  निर्मात्री सभा 
  (कांस्टीट्यूएंट 
  असेंबली) द्वारा 
  स्वीकृत संविधान 
  में भारत के गणतंत्र 
  स्वरूप को मान्यता 
  प्रदान की गई। 
  (परमेश्वरीलाल 
  गुप्त)</font></p>
<font size="2"></font></body></html>