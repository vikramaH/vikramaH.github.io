<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<dir>
<dir>

<b></b><p><font  size="4"><b  >क्रिस्टी, डेम अगाथा</b></font><font    size="4">
 (१८९०-१९७६)। जासूसी उपन्यासों की विश्वख्याित अंग्रेजी लेखिका। १५ 
सिंतबर, १८९० ई. को टार्क्वे, डेवान (इंग्लैंड) में जन्म । अठारह वर्ष की 
आयु से ही लिखना आरंभ किया। उन्हें उनकी अपनी पहला रचना </font><font padma_font_family_property="Arial" face="Arial" size="4">&#8216;</font><font    size="4">दि मिस्टीरियस अफेयर्स ऐंड स्टाइल्स</font><font padma_font_family_property="Arial" face="Arial" size="4">&#8217;</font><font    size="4">
 से ही, जो १९२० में प्रकाशित हुई थी, ख्याति मिलनी आरंभ हो गई थी। अपने 
लेखक जीवन के पचास वर्षो में उन्होंने लगभग ८० पुस्तकें लिखीं। उनकी जासूसी
 उपन्यासों के लिखने की शैली प्रचलित परिपाटी से सर्वथा भिन्न रही है। वे 
अन्य लेखकों की तरह अपराध के सूत्रों को छिपाकर नहीं रखतीं थीं वरन्  
ज्यों ज्यों उनकी कहानी आगे बढ़ती वे सूत्रों को बिखेरती चलतीं और उन्हीं 
बिखरे हुए सूत्रों को पकड़कर उनका जासूस अपराधी को खोज निकालता। वे इस बात 
में विश्वास नहीं करती थीं कि अपराधी जासूसों के हाथ पकड़ा ही जाता है। वे 
इस बात को मानती थीं कि अपराधी अपनी कला में पुलिस और जासूसों से कहीं अधिक
 चालाक होते हैं। वे कभी कभी ऐसे सुनियोजित अपराध करते हैं कि पुलिस और 
जासूस उनका पता नहीं लगा पाते। उनका यह भी विश्वास रहा है कि आधुनिक 
आविष्कारों का लाभ पुलिस की अपेक्षा अपराधियों ने ही अधिक उठाया है। इसी 
कारण वे अक्सर पकड़े नहीं जाते और समाज में मुक्त रूप से विचरते रहते हैं।</font></p></dir>
</dir><p>

<font    size="4"> जासूसी उपन्यासों के अतिरिक्त उन्होंने सत्रह नाटक भी लिखे जो सफल रहे। उनका </font><font padma_font_family_property="Arial" face="Arial" size="4">&#8216;</font><font    size="4">दि माउस स्ट्रैप</font><font padma_font_family_property="Arial" face="Arial" size="4">&#8217;</font><font    size="4"> (चूहेदानी) नामक नाटक लगातर बीस बरसों तक लंदन की अंबेसडर नाट ्यशाला में खेला जाता रहा। उनको </font><font padma_font_family_property="Arial" face="Arial" size="4">&#8216;</font><font    size="4">विटनेस फॉर दि प्रासीक्यूशन</font><font padma_font_family_property="Arial" face="Arial" size="4">&#8217;</font><font    size="4">
 पर न्यूयॉर्क ड्रामा क्रिटिक्स एवार्ड प्राप्त हुआ था। १९७१ ई. में उनको 
डेम की उपाधि से, जो ब्रिटिश साम्राज्य के नाइटहुड के समकक्ष है, विभूषित 
किया गया था।</font></p><font  size="4">
<p  >क्रिस्टी ने दो विवाह किए 
थे। उनके  पहले पति कर्नल आर्चिबाल्ड क्रिस्टी थे। उनके निधन के उपरांत 
उन्होंने प्रोफेसर मैक्स मैलोबर्न से विवाह किया था जो एक प्रख्यात 
पुरातत्वविद् हैं।</p>
</font><font  size="2"> 
<p><font   size="4">उनका निधन 
  १२ जनवरी, १९७६ ई. को 
  वालिंगफोर्ड में 
  हुआ। (परमेश्वरीलाल 
  गुप्त.)</font></p>
</font>
</body></html>