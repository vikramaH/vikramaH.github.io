<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अंधविश्वास</b></font><font    size="4"> 
  आदिम मनुष्य अनेक 
  क्रियाओं और 
  घटनाओं के कारणों 
  को नहीं जान 
  पाता था। वह अज्ञानवश 
  समझता था कि 
  इनके पीछे कोई 
  अदृश्य शक्ति है। वर्षा, 
  बिजली, रोग, 
  भूकंप, वृक्षपात, 
  विपत्ति आदि अज्ञात 
  तथा अज्ञेय देव, 
  भूत, प्रेत और 
  पिशाचों के प्रकोप 
  के परिणाम माने 
  जाते थे। ज्ञान 
  का प्रकाश हो 
  जाने पर भी ऐसे 
  विचार विलीन 
  नहीं हुए, प्रत्युत 
  ये अंधविश्वास 
  माने जाते लगे। 
  आदिकाल में मनुष्य 
  का क्रिया क्षेत्र 
  संकुचित था। 
  इसलिए अंधविश्वासों 
  की संख्या भी अल्प 
  थी। ज्यों ज्यों मनुष्य 
  की क्रियाओं का 
  विस्तार हुआ त्यों-त्यों 
  अंधविश्वासों 
  का जाल भी फैलता 
  गया और इनके 
  अनेक भेद-प्रभेद 
  हो गए। अंधविश्वास 
  सार्वदेशिक और 
  सार्वकालिक 
  हैं। विज्ञान के 
  प्रकाश में भी ये 
  छिपे रहते हैं। 
  इनका कभी सर्वथा 
  उच्द्वेद नहीं होता।</font></p>
<font  size="4"> 
<p  > अंधविश्वासों 
  का सर्वसम्मत वर्गीकरण 
  संभव नहीं है। 
  इनका नामकरण 
  भी कठिन है। पृथ्वी 
  शेषनाग पर स्थित 
  है, वर्षा, गर्जन 
  और बिजली इंद्र 
  की क्रियाएँ हैं, 
  भूकंप की अधिष्टात्री 
  एक देवी है, रोगों 
  के कारण प्रेत 
  और पिशाच हैं, 
  इस प्रकार के अंधविश्वासों 
  को प्राग्वैज्ञानिक 
  या धार्मिक अंधविश्वास 
  कहा जा सकता 
  है। अंधविश्वासों 
  का दूसरा बड़ा 
  वर्ग है मंत्र-तंत्र। 
  इस वर्ग के भी अनेक 
  उपभेद हैं। मुख्य 
  भेद हैं रोग 
  निवारण, वशीकरण, 
  उच्चाटन, मारण 
  आदि। विविध उद्देश्यों 
  के पूर्त्यर्थ मंत्र 
  प्रयोग प्राचीन 
  तथा मध्य काल में 
  सर्वत्र प्रचलित 
  था। मंत्र द्वारा 
  रोग निवारण 
  अनेक लोगों का 
  व्यवसाय था। विरोधी 
  और उदासीन 
  व्यक्ति को अपने 
  वश में करना 
  या दूसरों के 
  वश में करवाना 
  मंत्र द्वारा संभव 
  माना जाता था। 
  उच्चाटन और मारण 
  भी मंत्र के विषय 
  थे। मंत्र का व्यवसाय 
  करने वाले दो 
  प्रकार के होते 
  थे-मंत्र में विश्वास 
  करने वाले, और 
  दूसरों को 
  ठगने के लिए मंत्र 
  प्रयोग करने 
  वाले।</p>
<p  > जादू, टोना, 
  शकुन, मुहूर्त, 
  मणि, ताबीज आदि 
  अंधविश्वास की 
  संतति हैं। इन सबके 
  अंतस्तल में कुछ 
  धार्मिक भाव हैं, 
  परंतु इन भावों 
  का विश्लेषण नहीं 
  हो सकता। इनमें 
  तर्कशून्य विश्वास 
  है। मध्य युग में 
  यह विश्वास प्रचलित 
  था कि ऐसा कोई 
  काम नहीं है जो 
  मंत्र द्वारा सिद्ध 
  न हो सकता हो। 
  असफलताएँ अपवाद 
  मानी जाती थीं। 
  इसलिए कृषि रक्षा, 
  दुर्गरक्षा, रोग 
  निवारण, संततिलाभ, 
  शत्रु विनाश, आयु 
  वृद्धि आदि के हेतु 
  मंत्र प्रयोग, जादू-टोना, 
  मुहूर्त और 
  मणि का भी प्रयोग 
  प्रचलित था।</p>
<p  > मणि धातु, काष्ठ 
  या पत्ते की बनाई 
  जाती है और 
  उस पर कोई मंत्र 
  लिखकर गले या 
  भुजा पर बाँधी 
  जाती है। इसको 
  मंत्र से सिद्ध किया 
  जाता है और 
  कभी-कभी इसका 
  देवता की भाँति 
  आवाहन किया 
  जाता है। इसका 
  उद्देश्य है आत्मरक्षा 
  और अनिष्ट निवारण।</p>
<p  > योगिनी, शाकिनी 
  और डाकिनी संबंधी 
  विश्वास भी मंत्र 
  विश्वास का ही 
  विस्तार है। डाकिनी 
  के विषय में इंग्लैंड 
  और यूरोप 
  में १७वीं शताब्दी 
  तक कानून बने 
  हुए थे। योगिनी 
  भूतयोनि में 
  मानी जाती है। 
  ऐसा विश्वास है 
  कि इसको मंत्र 
  द्वारा वश में किया 
  जा सकता है। फिर 
  मंत्र पुरुष इससे 
  अनेक दुष्कर और 
  विचित्र कार्य 
  करवा सकता 
  है। यही विश्वास 
  प्रेत के विषय 
  में प्रचलित है।</p>
<p  > फलित ज्योतिष 
  का आधार गणित 
  भी है। इसलिए यह 
  सर्वांशत अंधविश्वास 
  नहीं है। शकुन 
  का अंधविश्वास 
  में समावेश हो 
  सकता है। अनेक 
  अंधविश्वासों 
  ने रूढ़ियों का 
  भी रूप धारण कर 
  लिया है।</p>
<p><b  >सं. ग्रं.</b><i  >-अथर्ववेद; 
  मंत्रमहोदधि; 
  मंत्रमहार्णव।</i></p>
</font><b></b>
<p><font  size="6"><b></b></font></p>
</body></html>