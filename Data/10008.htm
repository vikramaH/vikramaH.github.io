<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  ><b  >अंकुश कृमि</b> 
  (हुकवर्म) बेलनाकार 
  छोटे-छोटे 
  भूरे रंग के 
  कृमि होते हैं। 
  ये अधिकतर मनुष्य 
  के क्षुद्र अंत्र (स्माल 
  इंस्टेस्टाइन) के 
  पहले भाग में 
  रहते हैं। इनके 
  मुँह के पास एक 
  कॅटिया सा अवयव 
  होता है; इसी 
  कारण ये अंकुश 
  कृमि कहलाते 
  हैं। इनकी दो जातियाँ 
  होती हैं, नेकटर 
  अमेरिकानस और 
  एन्क्लोस्टोम डुओडिनेल। 
  दोनों ही प्रकार 
  के कृमि सब जगह 
  पाए जाते हैं। नाप 
  में मादा कृमि 
  १० से लेकर १३ मिलीमीटर 
  तक लंबी और 
  लगभग ०.६ मिलीमीटर 
  व्यास की होती 
  है। नर (चित्र ६) थोड़ा 
  छोटा और पतला 
  होता है। मनुष्य 
  के अंत्र में पड़ी मादा 
  कृमि (चित्र ७) अंडे 
  देती हैं जो बिष्ठा 
  के साथ बाहर 
  निकलते हैं। भूमि 
  पर बिष्ठा में पड़े 
  हुए अंडे (चित्र १) ढोलों 
  (लार्बी) में परिणत 
  हो जाते हैं (चित्र 
  २), जो केंचुल बदलकर 
  छोटे-छोटे 
  कीड़े बन जाते 
  हैं। किसी व्यक्ति 
  का पेर पड़ते ही 
  ये कीड़े उसके पैर 
  की अंगुलियों 
  के बीच की नरम 
  त्वचा को या बाल 
  के सूक्ष्म द्विद्र को 
  छेदकर शरीर 
  में प्रवेश कर जाते 
  हैं। वहाँ रुधिर 
  या लसीका की 
  धारा में पड़कर 
  वे हृदय, फेफड़े 
  और वायु प्रणाली 
  में पहुँचते हैं 
  और फिर ग्रास 
  नलिका तथा आमाशय 
  में होकर अँतरियों 
  में पहुँच जाते 
  हैं (चित्र ४-५)। गंदा 
  जल पीने अथवा 
  संक्रमित भोजन 
  करने से भी ये 
  कृमि अंत्र में पहुँच 
  जाते हैं। वहाँ 
  पर तीन या चार 
  सप्ताह के पश्चात् 
  मादा अंडे देने 
  लगती है। ये कृमि 
  अपने अंकुश से अंत्र 
  की भित्ति पर अटके 
  रहते हैं और 
  रक्त चूसकर अपना 
  भोजन प्राप्त करती 
  हैं। ये कई महीने 
  तक जीवित रह 
  सकते हैं। परंतु 
  साधारणत: एक 
  व्यक्ति में बार-बार 
  नए कृमियों का 
  प्रवेश होता रहता 
  है और इस प्रकार 
  कृमियों का जीवन 
  चक्र और व्यक्ति 
  का रोग दोनों 
  ही चलते रहते 
  हैं।</p>
<p  >इस रोग का 
  विशेष लक्षण रक्ताल्पता 
  (ऐनीमिया) होता 
  है। रक्त के नाश 
  से रोगी पीला 
  दिखाई पड़ता है। 
  रक्ताल्पता के कारण 
  रोगी दुर्बल 
  हो जाता है। 
  मुँह पर कुछ 
  सूजन भी आ जाती 
  है। थोड़े परिश्रम 
  से ही वह थक जाता 
  और हाँफने 
  लगता है। यदि 
  कृमियों की संख्या 
  कम होती है 
  तो लक्षण भी हलके 
  होते हैं। रोग 
  बढ़ जाने पर हाथ-पैर 
  में भी सूजन आ 
  जाती है। यह सब 
  रक्ताल्पता का 
  परिणाम होता 
  है। रोग का निदान 
  ऊपर लिखित लक्षणों 
  से होता है। रोगी 
  के मल की जाँच 
  करने पर मल 
  में कृमि के अंडे 
  मिलते हैं जिससे 
  निदान का निश्चय 
  हो जाता है। 
</p>
<p></p>
</font><b><font  size="6"></font></b><font  size="4"> 
<p></p>
<p align="center"><img src="10008_files/10008-1.jpg" width="325" height="262"></p>
<p style="text-align: left;"   align="left">१. मनुष्य की बिष्ठा 
  में अंडे; २. प्रत्येक अंडे 
  से छोटा कीड़ा 
  निकलता है; ३. कुछ 
  कीड़े किसी मनुष्य 
  के पैर की अँगुलियों 
  के बीच की कोमल 
  त्वचा को छेदकर 
  उसके शरीर में 
  घुसते हैं; ४-५, रुधिर 
  या लसीका की 
  धारा में पड़कर 
  वे फेफड़े में पहुँचते 
  हैं; और वहाँ 
  से अमाशय में; ६-७, 
  नर और मादा 
  अंकुश कृमि; ८. अंडे 
  बिष्ठा के साथ 
  बाहर निकलते 
  हैं। क, ड: रीढ़; ख: 
  ग्रास नली; ग, झ: 
  फुफ्फुस; छ: आमाशय; 
  ज: हृदय; ट, ठ: धमनी।</p>
<p><b></b></p>
</font> 
</body></html>