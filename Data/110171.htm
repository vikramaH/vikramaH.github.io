<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शंकु, या नोमन</span></b><span   style="font-size: 14pt; font-family: DV-TTSurekhEN;"> 
    (</span><span padma_font_family_property="Courier" style="font-size: 14pt; font-family: Courier;">Gnomon</span><span   style="font-size: 14pt; font-family: DV-TTSurekhEN;">), 
    दिन में समय ज्ञात करने के सरल प्राचीन उपकरण था। इसमें 
    मुख्यत: फर्श, या किसी क्षैतिज समतल, पर एक खड़ा छड़ होता 
    था, जिसकी छाया की स्थिति दिन का समय बताती थी। २,००० ई. 
    पू. में ही बैबिलोनिया में इसका प्रयोग होता था और हेराडोटस 
    (</span><span padma_font_family_property="Courier" style="font-size: 14pt; font-family: Courier;">Herodotus</span><span   style="font-size: 14pt; font-family: DV-TTSurekhEN;">) के अनुसार अनैक्सिमैंडर 
    (</span><span padma_font_family_property="Courier" style="font-size: 14pt; font-family: Courier;">Anaximander</span><span   style="font-size: 14pt; font-family: DV-TTSurekhEN;">) ने लगभग ६०० ई. 
    पू. यूनान में इसका प्रचार किया। खड़े छड़ की छाया की लंबाई, 
    दिशा तथा छाया के अग्र द्वारा अनुरेखित रेखा से रविमार्ग के 
    तिर्यक्ता, अयनांत की तिथि (अत: सौर वर्ष) और याम्योत्तर का 
    पता लगाना संभव होता था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कभी 
    कभी शंकु का खड़ा छड़ किसी गोलार्ध के अवतल पृष्ठ के केंद्र 
    में बिठाया जाता है। एक रूपांतरण में, यह एक ऊँचा गुंबद 
    था, जिसके ऊपरी भाग में छेद बना था, जिससे होकर सूर्य 
    का प्रकाश फर्श पर बिंदु के रूप में पड़ता था। रोम की प्राचीन 
    काल की कुछ धूपघड़ियों में, जिन्हें चक्रार्ध (</span><span padma_font_family_property="Courier" style="font-size: 14pt; font-family: Courier;">hemicycle</span><span   style="font-size: 14pt; font-family: DV-TTSurekhEN;">) 
    कहते थे, यह एक क्षैतिज शलाका (</span><span padma_font_family_property="Courier" style="font-size: 14pt; font-family: Courier;">style</span><span   style="font-size: 14pt; font-family: DV-TTSurekhEN;">) 
    के रूप में था, जो पट्ट (</span><span padma_font_family_property="Courier" style="font-size: 14pt; font-family: Courier;">dial</span><span   style="font-size: 14pt; font-family: DV-TTSurekhEN;">) 
    के सर्वोच्च वक्र कोर के केंद्र पर आबद्ध होता था। पार्थिव अक्ष 
    के समांतर आबद्ध धूपघड़ी की तिरछी शलाका को भी शंकु कहते 
    हैं।<span   style="">  
 
    </span>(रामनाथ सुब्रह्मण्यम्)</span></p>
</div>
</body></html>