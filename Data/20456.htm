<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >ऐकनकागुआ 
  </b>ऐंडीज़ पर्वतमाला 
  में एक निष्क्रिय ज्वालामुखी 
  है। इसकी ऊँचाई 
  समुद्रतल से २३,०८० फुट 
  है। यह ३२रू ३९व् द. अ.और 
  ७०रू १व् प.दे. पर स्थित 
  है। यह आर्जेटीना 
  राज्य में चिली 
  और आर्जेटीना 
  की सीमा से ठीक 
  सटा हुआ तथा 
  ब्वेनस एयरिज़ से 
  वैलपारैज़ो 
  जानेवाले रेलमार्ग 
  के उत्तर में दृष्टिगोचर 
  होता है। इसकी 
  चोटी बराबर 
  हिमाच्छदित रहती 
  है। इसके ऊपर 
  कई हिमनदियाँ 
  मिलती हैं जिनमें 
  सबसे प्रसिद्ध मेंडोज़ा 
  हिमधारा है। 
  इनसे ऐसी कई 
  सदानीरा (पिरीनियल) 
  नदियाँ निकली 
  हैं जिनका उपयोग 
  निचले इलाकों 
  में सिंचाई के 
  लिए होता है। 
  इसकी दक्षिणी ढाल 
  पर ऐकनकागुआ 
  नदी का उद्गम 
  है जो पश्चिम 
  में २०० मील तक बहने 
  के बाद प्रशांत 
  महासागर में 
  गिरती है। सबसे 
  पहले इसके शिखर 
  पर सन् १८९७ ई. में 
  फिट्ज़ेराल्ड पर्वतारोहण 
  दल के श्री वाइंस 
  और श्री जुरब्रिग्गेन 
  चढ़े थे। नई दुनिया, 
  अमरीका, के इस 
  सर्वोच्च पर्वत 
  की प्राकृतिक 
  सुषमा सचमुच 
  बड़ी आकर्षक है।	(श्या.सुं.श.)</font></p>
</body></html>