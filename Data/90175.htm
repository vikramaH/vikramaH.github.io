<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">मल्लिनाथ</span></b><span   style="font-size: 14pt; font-family: DV-TTSurekhEN;"> संस्कृत के सुप्रसिद्ध 
    टीकाकार। इनका पूरा नाम कोलाचल मल्लिनाथ था। पेड्ड भट्ट 
    भी इन्हीं का नाम था। ये संभावत: दक्षिण के निवासी थे। इनका 
    समय प्राय: १४वीं या १५वीं शती माना जाता है। ये काव्य, अलंकार, 
    व्याकरण, स्मृति, दर्शन, ज्योतिष आदि के विद्वान् थे। व्याकरण, 
    व्युत्पत्ति एवं अर्थ-विवेचन आदि की दृष्टि से इनकी टीकाएँ विशेष 
    प्रशंसनीय हैं। टीकाकार के रूप में इनका सिद्धांत था कि 'मैं 
    ऐसी कोई बात न लिखूँगा जो निराधार हो अथवा अनावश्यक 
    हो।' इन्होंने रघुवंश, मेघदूत, कुमारसंभव, शिशुपालवध, 
    किरातार्जुनीय, नैषधचरित, अमरकोष आदि ग्रंथों की टीकाएँ 
    लिखीं जिनमें उक्त सिद्धांत का भली भाँति पालन किया गया है।</span></p>
</div>
</body></html>