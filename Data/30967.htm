<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गायत्री</b></font><font    size="4">
 ऋग्वेद के सात प्रसिद्ध छंदों में एक। इन सात छंदों के नाम हैं-गायत्री, 
उष्णिक्, अनुष्टुप्, बृहती, विराट, त्रिष्टुप् और जगती। गायत्री में 
आठ-आठ अक्षरों के तीन चरण होते हैं। ऋग्वेद के मंत्रों में त्रिष्टुप् को 
छोड़कर सबसे अधिक संख्या गायत्री छंदों की है। गायत्री के तीन पद होते हैं 
(त्रिपदा वै गायत्री)। अतएव जब छंद या वाक् के रूप में सृष्टि के प्रतीक 
की कल्पना की जाने लगी तब इस विश्व को त्रिपदा गायत्री का स्वरूप माना गया।
 जब गायत्री के रूप में जीवन की प्रतीकात्मक व्याख्या होने लगी तब गायत्री 
छंद की बढ़ती हुई महिता के अनुरूप विशेष मंत्र की रचना हुई, जो इस प्रकार 
है:</font></p>
<font  size="4"> 
<p  >तत् सवितुर्वरेण्यंभर्गोदेवस्य 
  धीमहि। धियो 
  यो न: प्रचोदयात् 
  (ऋग्वेद ४,६२,१०)।</p>
<p  >यह मंत्र चारों 
  वेदों में आया 
  है। इसके ऋषि विश्वामित्र 
  हैं और देवता 
  सविता हैं। वैसे 
  तो यह मंत्र विश्वामित्र 
  के इस सूक्त के १८ 
  मंत्रों मे केवल 
  एक है, किंतु अर्थ 
  की दृष्टि से इसकी 
  महिमा का अनुभव 
  आरंभ में ही ऋषियों 
  ने कर लिया था, 
  और संपूर्ण 
  ऋग्वेद के १० सहस्र 
  मंत्रों मे इस मंत्र 
  के अर्थ की गंभीर 
  व्यंजना सबसे 
  अधिक की गई। इस 
  मंत्र में २४ अक्षर 
  हैं। उनमें आठ आठ 
  अक्षरों के तीन 
  चरण हैं। किंतु 
  ब्राह्मण ग्रंथों 
  में और कालांतर 
  के समस्त साहित्य 
  में इन अक्षरों से 
  पहले तीन व्याहृतियाँ 
  और उनसे पूर्व 
  प्रणव या ओंकार 
  को जोड़कर मंत्र 
  का पूरा स्वरूप 
  इस प्रकार स्थिर 
  हुआ: </p>
</font> 
<blockquote> 
  <blockquote> 
    <blockquote> 
      <blockquote> 
        <p><font    size="4">(१) ॐ</font></p>
        <p><font    size="4">(२) भूर्भव: 
          स्व:</font></p>
        <p><font    size="4">(३) तत्सवितुर्वरेण्यं 
          भर्गो देवस्य 
          धीमहि धियो 
          यो न: प्रचोदयात्।</font></p>
      </blockquote>
    </blockquote>
  </blockquote>
</blockquote>
<font  size="4"> 
<p  >मंत्र के इस रूप को 
  मनु ने सप्रणवा, 
  सव्याहृतिका गायत्री 
  कहा है और जप 
  में इसी का विधान 
  किया है।</p>
<p  >गायत्री तत्व क्या 
  है और क्यों इस 
  मंत्र की इतनी महिमा 
  है, इस प्रश्न का समाधान 
  आवश्यक है। आर्ष 
  मान्यता के अनुसार 
  गायत्री एक ओर 
  विराट् विश्व 
  और दूसरी 
  ओर मानव जीवन, 
  एक ओर देवतत्व 
  और दूसरी 
  ओर भूततत्त्व, 
  एक ओर मन और 
  दूसरी ओर 
  प्राण, एक ओर ज्ञान 
  और दूसरी 
  ओर कर्म के पारस्परिक 
  संबंधों की पूरी 
  व्याख्या कर देती 
  है। इस मंत्र के देवता 
  सविता हैं, सविता 
  सूर्य की संज्ञा 
  है, सूर्य के नाना 
  रूप हैं, उनमें सविता 
  वह रूप है जो 
  समस्त देवों को 
  प्रेरित करता 
  है। जाग्रत् में 
  सवितारूपी मन 
  ही मानव की महती 
  शक्ति है। जैसे 
  सविता देव है 
  वैसे मन भी देव 
  है (देवं मन: ऋग्वेद, 
  १,१६४,१८)। मन ही प्राण का 
  प्रेरक है। मन और 
  प्राण के इस संबंध 
  की व्याख्या गायत्री 
  मंत्र को इष्ट है। 
  सविता मन प्राणों 
  के रूप में सब कर्मों 
  का अधिष्ठाता है, 
  यह सत्य प्रत्यक्षसिद्ध 
  है। इसे ही गायत्री 
  के तीसरे चरण 
  में कहा गया है। 
  ब्राह्मण ग्रंथों 
  की व्याख्या है-कर्माणि 
  धिय:, अर्थातृ जिसे 
  हम धी या बुद्धि 
  तत्त्व कहते हैं वह 
  केवल मन के द्वारा 
  होनेवाले विचार 
  या कल्पना सविता 
  नहीं किंतु उन विचारों 
  का कर्मरूप में 
  मूर्त होना है। 
  यही उसकी चरितार्थता 
  है। किंतु मन की 
  इस कर्मक्षमशक्ति 
  के लिए मन का सशक्त 
  या बलिष्ठ होना 
  आवश्यक है। उस मन 
  का जो तेज कर्म 
  की प्रेरण के लिए 
  आवश्यक है वही 
  वरेण्य भर्ग है। 
  मन की शक्तियों 
  का तो पारवार 
  नहीं है। उनमें से 
  जितना अंश मनुष्य 
  अपने लिए सक्षम बना 
  पाता है, वहीं 
  उसके लिए उस तेज 
  का वरणीय अंश 
  है। अतएव सविता 
  के भर्ग की प्रार्थना 
  में विशेष ध्वनि 
  यह भी है कि सविता 
  या मन का जो 
  दिव्य अंश है वह 
  पार्थिव या भूतों 
  के धरातल पर 
  अवतीर्ण होकर 
  पार्थिव शरीर 
  में प्रकाशित हो। 
  इस गायत्री मंत्र 
  में अन्य किसी प्रकार 
  की कामना नहीं 
  पाई जाती। यहाँ 
  एक मात्र अभिलाषा 
  यही है कि मानव 
  को ईश्वर की 
  ओर से मन के 
  रूप में जो दिव्य 
  शक्ति प्राप्त हुई 
  है उसके द्वारा 
  वह उसी सविता 
  का ज्ञान करे और 
  कर्मों के द्वारा 
  उसे इस जीवन में 
  सार्थक करे।</p>
<p  >गायत्री के पूर्व 
  में जो तीन व्याहृतियाँ 
  हैं, वे भी सहेतुक 
  हैं। भू पृथ्वीलोक, 
  ऋग्वेद, अग्नि, पार्थिव 
  जगत् और जाग्रत् 
  अवस्था का सूचक 
  है। भुव: अंतरिक्षलोक, 
  यजुर्वेद, वायु 
  देवता, प्राणात्मक 
  जगत् और स्वप्नावस्था 
  का सूचक है। स्व: 
  द्युलोक, सामवेद, 
  आदित्यदेवता, 
  मनोमय जगत् 
  और सुषुप्ति 
  अवस्था का सूचक 
  है। इस त्रिक के अन्य 
  अनेक प्रतीक ब्राह्मण, 
  उपनिषद् और 
  पुराणों में 
  कहे गए हैं, किंतु 
  यदि त्रिक के विस्तार 
  में व्याप्त निखिल 
  विश्व को वाक् 
  के अक्षरों के संक्षिप्त 
  संकेत में समझना 
  चाहें तो उसके 
  लिए ही यह ॐ संक्षिप्त 
  संकेत गायत्री 
  के आरंभ में रखा 
  गया है। अ, उ, म इन तीनों 
  मात्राओं से ॐ का 
  स्वरूप बना है। अ अग्नि, 
  उ वायु और म 
  आदित्य का प्रतीक 
  है। यह विश्व प्रजापति 
  की वाक् है। वाक् 
  का अनंत विस्तार 
  है किंतु यदि उसका 
  एक संक्षिप्त नमूना 
  लेकर सारे विश्व 
  का स्वरूप बताना 
  चाहें तो अ, उ, म या 
  ॐ कहने से उस त्रिक 
  का परिचय प्राप्त 
  होगा जिसका 
  स्फुट प्रतीक त्रिपदा 
  गायत्री है। (वासुदेवशरण 
  अग्रवाल)</p>
</font><font size="2"></font> 
</body></html>