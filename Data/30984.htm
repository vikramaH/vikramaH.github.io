<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गाल्ज़वर्दी, जॉन</b></font><font    size="4">
 (१८६७-१९३३ ई.) अंग्रेज उपन्यासकार, कहानीकार, नाटककार और कवि। उच्च कुल 
में जन्म हुआ, जिसके अनुभवों के आधार पर उन्होंने अपनी सर्वश्रेष्ठ कृति </font><font padma_font_family_property="Arial" face="Arial" size="4">&#8216;</font><font    size="4">द फोरसाइट सागा</font><font padma_font_family_property="Arial" face="Arial" size="4">&#8217;</font><font    size="4"> की सृष्टि की। उच्च मध्यकुल के टूटने, विशृंखल होने और उसकी आशा निराशाओं की कहानी गाल्ज़वर्दी ने बृहत् कथावृत्त में कही है।</font></p><font  size="4">
<p  >उनकी शिक्षा सुप्रसिद्ध 
स्कूल, ईटन, में हुई और फिर आक्सफ़ोर्ड विश्वविद्यालय में। गाल्ज़वर्दी ने 
बैरिस्ट्री की डिग्री ली, किंतु कानून के प्रति उन्हें विशेष रुचि न थी। 
अध्ययन समाप्त करके वे विश्वभ्रमण के लिए निकल पड़े। साहित्यरचना उन्होंने 
३० वर्ष की अवस्था पार करने के बाद आरंभ की।</p>
</font><p><font    size="4">उनके सुप्रसिद्ध उपन्यासों में </font><font padma_font_family_property="Arial" face="Arial" size="4">&#8216;</font><font    size="4">दि आइलैंड फ़ैरिसीज़</font><font padma_font_family_property="Arial" face="Arial" size="4">&#8217;</font><font    size="4"> (१९०४), </font><font padma_font_family_property="Arial" face="Arial" size="4">&#8216;</font><font    size="4">द कंट्री हाउस</font><font padma_font_family_property="Arial" face="Arial" size="4">&#8217;</font><font    size="4"> (१९०७), </font><font padma_font_family_property="Arial" face="Arial" size="4">&#8216;</font><font    size="4">फ्रैटर्निटी</font><font padma_font_family_property="Arial" face="Arial" size="4">&#8217;</font><font    size="4">
 (१९०९), द पैट्रिशियन (१९११) और फोरसाइट सागा से संबंधित नौ उपन्यासों की 
लड़ी विशेष उल्लेखनीय है। फोरसाइट गाथा के उपन्यासों का रचनाकाल इस प्रकार 
है : </font><font padma_font_family_property="Arial" face="Arial" size="4">&#8216;</font><font    size="4">द मैन ऑव प्रॉपर्टी</font><font padma_font_family_property="Arial" face="Arial" size="4">&#8217;</font><font    size="4"> (१९०६), </font><font padma_font_family_property="Arial" face="Arial" size="4">&#8216;</font><font    size="4">इन चांसरी</font><font padma_font_family_property="Arial" face="Arial" size="4">&#8217;</font><font    size="4"> (१९२०), </font><font padma_font_family_property="Arial" face="Arial" size="4">&#8216;</font><font    size="4">टू लेट</font><font padma_font_family_property="Arial" face="Arial" size="4">&#8217;</font><font    size="4"> (१९२१); यह उपन्यासमाला द फोरसाइट सागा के नाम से विख्यात है। फोरसाइट परिवार से संबंधित इस गाथा को उन्होंने </font><font padma_font_family_property="Arial" face="Arial" size="4">&#8216;</font><font    size="4">ए माडर्न कॉमेडी</font><font padma_font_family_property="Arial" face="Arial" size="4">&#8217;</font><font    size="4"> में बढ़ाया। इस माला में भी तीन उपन्यास हैं : </font><font padma_font_family_property="Arial" face="Arial" size="4">&#8216;</font><font    size="4">द ह्वाइट मंकी</font><font padma_font_family_property="Arial" face="Arial" size="4">&#8217;</font><font    size="4"> (१९२४), </font><font padma_font_family_property="Arial" face="Arial" size="4">&#8216;</font><font    size="4">द सिलवर स्पून</font><font padma_font_family_property="Arial" face="Arial" size="4">&#8217;</font><font    size="4"> (१९३६) और </font><font padma_font_family_property="Arial" face="Arial" size="4">&#8216;</font><font    size="4">द स्वान सांग</font><font padma_font_family_property="Arial" face="Arial" size="4">&#8217;</font><font    size="4"> (१९२८)। एक बार फिर अपने जीवन के अंतकाल में उन्होंने इस गाथा को तीन उपन्यासों की एक लड़ी में पिरोया। इन उपन्यासों के नाम हैं : </font><font padma_font_family_property="Arial" face="Arial" size="4">&#8216;</font><font    size="4">मेड इन वेटिंग</font><font padma_font_family_property="Arial" face="Arial" size="4">&#8217;</font><font    size="4"> (१९३१), </font><font padma_font_family_property="Arial" face="Arial" size="4">&#8216;</font><font    size="4">फ्लॉवरिंग विल्डरनेस</font><font padma_font_family_property="Arial" face="Arial" size="4">&#8217;</font><font    size="4"> (१९३२) और </font><font padma_font_family_property="Arial" face="Arial" size="4">&#8216;</font><font    size="4">ओवर द रिवर</font><font padma_font_family_property="Arial" face="Arial" size="4">&#8217;</font><font    size="4"> (१९३३)।</font></p><p>
<font    size="4">गाल्ज़वर्दी बड़े सफल कहानीकार भी थे। उनकी कहानियाँ </font><font padma_font_family_property="Arial" face="Arial" size="4">&#8216;</font><font    size="4">कारवाँ</font><font padma_font_family_property="Arial" face="Arial" size="4">&#8217;</font><font    size="4"> नाम के संग्रह में एकत्रित हैं। इनमे </font><font padma_font_family_property="Arial" face="Arial" size="4">&#8216;</font><font    size="4">दि ऐपुल ट्री</font><font padma_font_family_property="Arial" face="Arial" size="4">&#8217;</font><font    size="4">, </font><font padma_font_family_property="Arial" face="Arial" size="4">&#8216;</font><font    size="4">द फर्स्ट ऐंड द लास्ट</font><font padma_font_family_property="Arial" face="Arial" size="4">&#8217;</font><font    size="4">, </font><font padma_font_family_property="Arial" face="Arial" size="4">&#8216;</font><font    size="4">डिफ़िट</font><font padma_font_family_property="Arial" face="Arial" size="4">&#8217;</font><font    size="4"> आदि कहानियाँ बड़ी मार्मिक हैं।</font></p><p>
<font    size="4">गाल्ज़वर्दी के नाटक भी उनके उपन्यासों के समान ही महत्वपूर्ण हैं। इनमें विशेष उल्लेखनीय हैं : </font><font padma_font_family_property="Arial" face="Arial" size="4">&#8216;</font><font    size="4">द सिल्वर बॉक्स</font><font padma_font_family_property="Arial" face="Arial" size="4">&#8217;</font><font    size="4"> (१९०९), </font><font padma_font_family_property="Arial" face="Arial" size="4">&#8216;</font><font    size="4">स्ट्राइफ</font><font padma_font_family_property="Arial" face="Arial" size="4">&#8217;</font><font    size="4"> (१९०९), </font><font padma_font_family_property="Arial" face="Arial" size="4">&#8216;</font><font    size="4">जस्टिस</font><font padma_font_family_property="Arial" face="Arial" size="4">&#8217;</font><font    size="4"> (१९१०) </font><font padma_font_family_property="Arial" face="Arial" size="4">&#8216;</font><font    size="4">द स्किन गेम</font><font padma_font_family_property="Arial" face="Arial" size="4">&#8217;</font><font    size="4"> (१९२०), </font><font padma_font_family_property="Arial" face="Arial" size="4">&#8216;</font><font    size="4">लॉयल्टीज</font><font padma_font_family_property="Arial" face="Arial" size="4">&#8217;</font><font    size="4"> (१९२२)।</font></p><p>
<font    size="4">उनकी कविताएँ </font><font padma_font_family_property="Arial" face="Arial" size="4">&#8216;</font><font    size="4">वर्सेज</font><font padma_font_family_property="Courier New" face="Courier New" size="4">-</font><font    size="4">ओल्ड ऐंड न्यू</font><font padma_font_family_property="Arial" face="Arial" size="4">&#8217;</font><font    size="4"> से शीर्षक से </font><font padma_font_family_property="Arial" face="Arial" size="4">&#8216;</font><font    size="4">दि इन ऑव ट्रैंक्विलिटी</font><font padma_font_family_property="Arial" face="Arial" size="4">&#8217;</font><font    size="4"> के साथ संगृहित हैं। गाल्ज़वर्दी ने अनेक आलोचनात्मक निबंध भी लिखे हैं, जिनका संकलन </font><font padma_font_family_property="Arial" face="Arial" size="4">&#8216;</font><font    size="4">कैंडिलैब्रा</font><font padma_font_family_property="Arial" face="Arial" size="4">&#8217;</font><font    size="4"> (१९३२) शीर्षक से प्रकाशित हुआ है। इनमें अनेक निबंध बहुत महत्व के हैं, उदाहरण के लिए, </font><font padma_font_family_property="Arial" face="Arial" size="4">&#8216;</font><font    size="4">सम प्लैटिट्यूडुज कंसर्निग ड्रामा</font><font padma_font_family_property="Arial" face="Arial" size="4">&#8217;</font><font    size="4">, </font><font padma_font_family_property="Arial" face="Arial" size="4">&#8216;</font><font    size="4">क्रिएशन ऑव कैरेक्टर इन लिटरेचर</font><font padma_font_family_property="Arial" face="Arial" size="4">&#8217;</font><font  size="4"> </font><font padma_font_family_property="Arial" face="Arial" size="4">&#8216;</font><font    size="4">वेग थॉट्स ऑन आर्ट</font><font padma_font_family_property="Arial" face="Arial" size="4">&#8217;</font><font    size="4"> आदि।</font></p><p>
<font    size="4">गाल्ज़वर्दी
 का साहित्य इंग्लैंड के विक्टोरियन युग का सामाजिक इतिहास कथाबद्ध करता 
है। जिस वर्ग में गाल्ज़वर्दी ने जन्म लिया था, उसकी उन्होंने साहित्य में 
बड़ी मार्मिक आलोचना की हैं। फॉरसाइट परिवार इंग्लैंड के उच्च मध्यकुलों का 
प्रतीक है। इस परिवार के सदस्य एक ओर तो धन संपत्ति बटोरने में लगे हैं, 
दूसरी ओर वे सुंदरता के स्वप्न भी देखते हैं। इस अंतर्द्वंद्व का प्रतीक 
फोरसाइट सागा का नायक सोम्ज़ है। संपतिसंग्रह की भावना के प्रति गाल्ज़वर्दी 
के हृदय में तीव्र विद्रोह था। इसे उन्होंने </font><font padma_font_family_property="Arial" face="Arial" size="4">&#8216;</font><font    size="4">दि आइलैंड फ़ैरिसोज</font><font padma_font_family_property="Arial" face="Arial" size="4">&#8217;</font><font    size="4"> नाम के उपन्यास में व्यक्त किया है। </font><font padma_font_family_property="Arial" face="Arial" size="4">&#8216;</font><font    size="4">स्ट्राइफ</font><font padma_font_family_property="Arial" face="Arial" size="4">&#8217;</font><font    size="4"> और </font><font padma_font_family_property="Arial" face="Arial" size="4">&#8216;</font><font    size="4">द स्क्नि गेम</font><font padma_font_family_property="Arial" face="Arial" size="4">&#8217;</font><font    size="4">
 शीर्षक नाटकों में भी गॉल्ज़वर्दी इन्हीं भावानाओं को व्यक्त करते हैं। वे 
इंग्लैंड की न्यायव्यवस्था से बहुत असंतुष्ट थे। उनका विचार था कि इस 
व्यवस्था में धनी के लिए एक न्याय है और गरीब के लिए दूसरा। विवाह और तलाक 
से संबंधित कानून से भी उनका तीव्र मतभेद था। इन क्रूर नियमों के शिकार वे 
स्वयं हुए थे। </font><font padma_font_family_property="Arial" face="Arial" size="4">&#8216;</font><font    size="4">द मैन ऑव प्रॉपर्टी</font><font padma_font_family_property="Arial" face="Arial" size="4">&#8217;</font><font    size="4"> का ढाँचा इसी विद्रोह पर आधारित है।</font></p><font  size="4">
<p  >गॉल्ज़वर्दी का संपूर्ण 
कथासाहित्य और नाटकसाहित्य इस युग की सामाजिक व्यवस्था के प्रति तीव्र 
विरोध की भावना व्यक्त करता है, किंतु इस प्रक्रिया में उन्होंने मानव 
संबंधों की बड़ी कोमल और सूक्ष्म व्याख्या भी की है। उनके अनेक पात्र 
अंग्रेजी साहित्य के चिरस्मरणीय पात्र बन गए हैं; ये पात्र मनुष्य के हृदय 
के अनेक सूक्ष्म व्यापारों को बड़ी कोमलता से प्रकट करते हैं।</p>
<p  >गाल्ज़वर्दी शासकवर्ग के 
संपत्तिसंचय के आदर्शों पर घन की चोट करते हैं। साथ ही अपनी सौंदर्य कल्पना
 को भी वे निरंतर मार्मिक शैली में व्यक्त करते हैं। गॉल्ज़वर्दी का साहित्य
 मानवीय संबंधों का अनुभूति और संवेदना से परिपूर्ण अध्ययन है, जिसमें 
सूक्ष्म दृष्टि के साथ गहराई और विस्तार दोनों ही है। इसीलिए आधुनिक युग के
 प्रथम श्रेणी के कुछ ही कलाकारों में गाल्ज़वर्दी की गणना है।</p>
</font>
<p><font    size="4">सं. ग्रं.</font><font padma_font_family_property="Courier New" face="Courier New" size="4">-</font><font    size="4">नेटली 
  क्रोमैन : जॉन 
  गाल्ज़वर्दी; लेआैं 
  शैलिट : जॉन 
  गाल्ज़वर्दी; हर्मन 
  ओल्ड : जॉन गाल्ज़वर्दी; 
  मैरट : लाइफ ऐंड 
  लेटर्स ऑव जॉन 
  गाल्ज़वर्दी। </font></p>
<p><font    size="4">(प्रकाशचुद्र 
  गुप्त)</font></p>
<font size="2"></font></body></html>