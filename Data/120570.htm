<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">रणजीतसिंह</span></b><span   style="font-size: 14pt; font-family: DV-TTSurekhEN;"> 
    का जन्म सन् १७८० ई. में हुआ था। महानसिंह के मरने पर रणजीतसिंह 
    बारह वर्ष की अवस्था में मिस्ल सुकरे चकिया का नेता हुआ। सन् 
    १७९८ ई. में जमान शाह के पंजाब से लौट जाने पर उसने लाहौर 
    पर अधिकार कर लिया। धीरे-धीरे सतलज से सिंधु तक, जितनी 
    मिस्लें राज कर रही थीं, सबको उसने अपने वश में कर लिया। 
    सतलज और यमुना के बीच फुलकियों मिस्ल के शासक राज्य कर 
    रहे थे। सन् १८०६ ई. में रणजीतसिंह ने इनको भी अपने 
    वश में करना चाहा, परंतु सफल न हुआ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रणजीतसिंह 
    में सैनिक नेतृत्व के गुण थे। वह दूरदर्शी था। वह साँवले 
    रंग का नाटे कद का मनुष्य था। उसकी एक आँख शीतला के प्रकोप 
    से चली गई थी। परंतु यह होते हुए भी वह तेजस्वी था। 
    इसलिए जब तक वह जीवित था, सभी मिस्लें दबी थीं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उस 
    समय अंग्रेजों का राज्य यमुना तक पहुँच गया था और फुलकियाँ 
    मिस्ल के राजा अंग्रेजी राज्य के प्रभुत्व को मानने लगे थे। अंग्रेजों 
    ने रणजीतसिंह को इस कार्य से मना किया। रणजीतसिंह ने अंग्रेजों 
    से लड़ना उचित न समझा और संधि कर ली कि सतलज के आगे 
    हम अपना राज्य न बढ़ाएँगे। रणजीतसिंह ने फ्रांसीसी सैनिकों 
    को बुलाकर, उसकी सैनिक कमान में अपनी सेना को विलायती 
    ढंग पर तैयार किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अब 
    उसने पंजाब के दक्षिणी, पश्चिमी और उत्तरी भागों पर आक्रमण 
    करना प्रारंभ किया, और दस वर्ष में मुल्तान, पेशावर और 
    कश्मीर तक अपने राज्य को बढ़ा लिया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रणजीतसिंह 
    स्वयं कुरूप ही था परंतु सुंदर स्त्रियाँ और सुंदर पुरुष उसे 
    समान रूप से आकृष्ट करते थे और वह ऐसे लोगों से घिरा 
    रहना पसंद करता था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रणजीतसिंह 
    ने पेशावर को अपने अधिकार में अवश्य कर लिया था, किंतु उस 
    सूबे पर पूर्ण अधिकार करने के लिए उसे कई वर्षों तक कड़ा 
    संघर्ष करना पड़ा था। वह पूरे पंजाब का स्वामी बन चुका; 
    और उसे अंग्रेजों के हस्तक्षेप का सामना नहीं करना पड़ा। परंतु 
    जिस समय अंग्रेजों ने नैपोलियन की सेनाओं के विरुद्ध सिक्खों 
    से सहायता माँगी थी, उन्हें प्राप्त न हुई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रणजीतसिंह 
    ने सन् १८०८ ई. में अपनी महत्वाकांक्षिणी सास सदाकोर के 
    नाम पेशावर का राज्य परिवर्तित कर दिया था। क्योंकि यह अंग्रेजों 
    की एजेंट महिला थी। रणजीतसिंह ने अपनी कुचक्रप्रिय सास से झगड़ा 
    करके उसे कैद कर लिया था और ह्वदनी के गढ़ को अपने अधिकार 
    में कर लिया था। ब्रिटिश सेना की एक टुकड़ी ने बंदी विधवा 
    सदाकौर को छुड़ाया और अधिकार को वापस दिलाया। ब्रिटिश 
    सेना के साथ रणजीतसिंह किसी प्रकार का झगड़ा नहीं चाहते थे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अंग्रेजों 
    की तरफ से संधि की शर्तों को भंग करने का आरोप लगाया 
    जा सकता था। इसलिए चुपचाप मौन रहकर उसने तैयारियाँ 
    प्रारंभ की थीं फिर भी १८०९ ई. में लार्ड मिंटो से संधि कर 
    ली। यद्यपि इस संधि से महाराज को सिक्खों में बहुत अपमानित 
    होना पड़ा था। उपर्युक्त संधि के कारण पंजाब के अफगानी राज्य 
    तथा अफगानिस्तान को कुछ हद तक आंतकित कर सके थे। १८०२, 
    १८०६ तथा १८१० ई. में मुलतान पर चढ़ाई की और अधिकार 
    कर लिया एवं शाह शूजा से संधि करके अपने यहाँ रखा और 
    उससे एक गिलास पानी के लिए 'कोहेनूर हीरा' प्राप्त किया। 
    १८११ ई. में काबुल के शाह महमूद के आक्रमण की बात सुनकर, 
    और यह जानकार कि महमूद का इरादा काश्मीर के शासक पर 
    आक्रमण का है, उसने काश्मीर पर आक्रमण कर दिया ताकि महमूद 
    को वापस जाना संभव हो जाए और उसकी मित्रता भी इसे मिल 
    जाए। काश्मीर के बाद इसने पेशावर पर १८२२ में चढ़ाई कर 
    दी, यारमुहम्मद खाँ अफगानियों का नेतृत्व करता हुआ बहुत 
    बहादुरी से लड़ा लेकिन अंत में पराजित हुआ। इस युद्ध में 
    सिक्खों का भी बड़ा नुकसान हुआ। १८३८ में पेशावर पर रणजीतसिंह 
    के अधिकार से भयभीत होकर दोस्तमुहम्मद खाँ काबुलनरेश 
    बहुत भयभीत हुआ और रूस तथा ईरान से दोस्ती कर ली। 
    इस बात को ध्यान में रखकर अंग्रेजों ने स्वयं रणजीतसिंह 
    तथा शाहशुजा के साथ एक त्रिगुटसंधि कराई। महाराजा रणजीतसिंह 
    अस्वस्थ हो रहे थे। १८३८ में लकवा का आक्रमण हुआ, यद्यपि उपचार 
    किया गया और अंग्रेज डाक्टरों ने भी इलाज किया, लेकिन २७ 
    जून, १८३९ ई. को उसका प्राणांत हो गया। यह उदारहृदय भी 
    था। काशी विश्वनाथ मंदिर पर जो स्वर्णपत्र आज दिखाई देता 
    है वह उसकी काशीयात्रा तथा उदारता का परिचायक है। उसने 
    दान के लिए ४७ लाख रुपए की संपत्ति अलग कर रखी थी। जगन्नाथमंदिर 
    पर भी वह कोहेनूर हीरा चढ़ाना चाहता था लेकिन उस हीरे 
    को तो विदेश में जाकर छिन्न-भिन्न होना था। महाराजा के 
    बाद सिक्खों के आपसी वैमनस्य, राष्ट्रद्रोह तथा अंग्रेजी कूटनीतिज्ञता 
    का जवाब न देने की असमर्थता से सिक्ख राज्य मिट गया।<span style=""> 
    </span>(श्िावनाथ प्रसाद)</span></p>
</div>
</body></html>