<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b style=""><span   style="font-size: 16pt;">वसुदेव</span></b> यदुवंशी 
    शूर तथा मारिषा के पुत्र, कृष्ण के पिता, कुंती के भाई और 
    मथुरा के राजा उग्रसेन के मंत्री थे। इनका विवाह देवक अथवा 
    आहुक की सात कन्याओं से हुआ था जिनमें देवकी सर्वप्रमुख थी। 
    वसुदेव के नाम पर ही कृष्ण को वासुदेव कहते हैं। वसुदेव 
    के जन्म के समय देवताओं ने आनक और दुंदुभि बजाई थी 
    जिससे इनका एक नाम 'आनकदुंदुभि' भी पड़ा। वसुदेव 
    ने स्यमंतपंचक क्षेत्र में अश्वमेधयज्ञ किया था। कृष्ण की मृत्यु 
    से उद्विग्न होकर इन्होंने प्रभासक्षेत्र में देहत्याग किया।<span   style="">  
 
    </span>(रामज्ञा द्विवेदी)</p>
</div>
</body></html>