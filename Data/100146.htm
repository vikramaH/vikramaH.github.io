<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">राय, मानवेंद्रनाथ</span></b><span   style="font-size: 14pt; font-family: DV-TTSurekhEN;"> 
    मार्क्सवादी विचारधारा के महान् चिंतक और अंतरराष्ट्रीय प्रसिद्धि 
    के राजनीतिक नेता तथा विद्वान्; जन्म ६ फरवरी, १८९३ को बंगाल 
    में हुआ। शिक्षण के आरंभिक काल में ही आप क्रांतिकारी आंदोलन 
    में रुचि लेने लगे थे। यही कारण है कि आप मैट्रिक परीक्षा 
    उत्तीर्ण करने के पूर्व ही क्रांतिकारी आंदोलन में कूद पड़े। 
    आपका वास्तविक नाम नरेंद्रनाथ भट्टाचार्य था, जिसे बाद में 
    बदलकर आपने मानवेंद्र राय रखा। पुलिस आपकी तलाश कर ही 
    रही थी कि आप दक्षिण-पूर्वी एशिया की ओर निकल गए। जावा सुमात्रा 
    से अमरीका पहुँच गए और वहाँ आतंकवादी गतिविधि का त्याग 
    कर मार्क्सवादी विचारधारा के समर्थक बन गए। मैक्सिकों की 
    क्रांति में आपने ऐतिहासिक योगदान किया, जिससे आपकी प्रसिद्धि 
    अंतरर्राष्ट्रीय स्तर पर हो गई। आपके कार्यों से प्रभावित 
    होकर थर्ड इंटरनेशनल में आपको आमंत्रित किया गया था 
    और उन्हें उसके अध्यक्षमंडल में स्थान दिया गया। १९२१ में वे मास्को 
    के प्राच्य विश्वविद्यालय के अध्यक्ष नियुक्त किए गए। १९२२ से १९२८ के 
    बीच उन्होंने कई पत्रों का संपादन किया, जिनमें 'वानगार्ड' 
    और 'मासेज़' मुख्य थे। सन् १९२७ ई. में चीनी क्रांति के 
    समय आपको वहाँ भेजा गया किंतु आपके स्वतंत्र विचारों से 
    वहाँ के नेता सहमत न हो सके और मतभेद उत्पन्न हो गया। 
    रूसी नेता इसपर आपसे क्रुद्ध हो गए और स्टालिन के राजनीतिक 
    कोप का आपको शिकार बनना पड़ा। विदेशों में आपकी हत्या 
    का कुचक्र चला। जर्मनी में आपको विष देने की चेष्टा की गई 
    पर सौभाग्य से आप बच गए। इधर देश में आपकी क्रांतिकारी 
    गतिविधि के कारण आपकी अनुपस्थिति में कानपुर षड्यंत्र का 
    मुकदमा चलाया गया। ब्रिटिश सरकार के गुप्तचर आपपर कड़ी 
    नजर रखे हुए थे, फिर भी १९३० में आप गुप्त रूप से भारत लौटने 
    में सफल हो गए। मुंबई आकर आप डाक्टर महमूद के नाम 
    से राजनीतिक गतिविधि में भाग लेने लगे। १९३१ में आप गिरफ्तार 
    कर लिए गए। छह वर्षों तक कारावास जीवन बिताने पर २० नवंबर, 
    १९३६ को आप जेल से मुक्त किए गए। कांग्रेस की नीतियों से आपका 
    मतभेद हो गया था। आपने रेडिकल डिमोक्रेटिक पार्टी की स्थापना 
    की थी। मार्क्सवादी राजनीति विषयक लगभग ८० पुस्तकों का प्रणयन 
    आपने किया है जिनमें 'रीजन, रोमांटिसिज्म ऐंड रिवॉल्यूशन, 
    हिस्ट्री ऑव वेस्टर्न मैटोरियलिज्म, रशन रिवॉल्यूशन, रिवाल्यूशन 
    ऐंड काउंटर रिवाल्यूशन इन चाइना तथा रैडिकल ह्यूमैनिज्म। 
    सक्रिय राजनीति से अवकाश ग्रहण कर आप जीवन के अंतिम दिनों 
    में देहरादून में रहने लगे और यहीं २५ जनवरी १९५४, का आपका 
    निधन हुआ।<span   style="">   
    </span>(लक्ष्मीशंकर व्यास)</span></p>
</div>
</body></html>