<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >देवदार</b> 
  संस्कृत देवदारु, 
  देवताओं की 
  लकड़ी, वैज्ञानिक 
  नाम सिड्रस देवदार 
  रौक्स ब. (<font padma_font_family_property="Times New Roman, Times, serif" face="Times New Roman, Times, serif">Cedrus 
  deodara Rox b.)</font>। लेबनान देवदार 
  और ऐटलस देवदार 
  इसी जाति के वृक्ष 
  हैं। यह पिनाएसिई 
  (<font padma_font_family_property="Times New Roman, Times, serif" face="Times New Roman, Times, serif">Pinaceae</font>) वंश का 
  बहुत ऊँचा, शोभायमान, 
  बड़ा फैलावदार, 
  सदा हरा रहनेवाला 
  और बहुत वर्षों 
  तक जीवित रहनेवाला 
  वृक्ष है। साधारणत: 
  ढाई से पौने 
  चार मीटर के 
  घेरेवाले पेड़ 
  वनों में बहुतायत 
  से मिलते हैं, पर 
  १४ मीटर के घेरेवाले 
  तथा ७५ से ८० मीटर 
  तक ऊँचे पेड़ भी 
  पाए जाए हैं। पश्चिमी 
  हिमालय, उत्तरी 
  बलूचिस्तान, अफगानिस्तान, 
  उत्तर भारत के 
  कश्मीर से गढ़वाल 
  तक के वनों में 
  १,७०० से लेकर ३,५०० फुट 
  तक की ऊँचाई 
  पर ये पेड़ मिलते 
  हैं। शोभा के लिए 
  यह इंग्लैंड और 
  अफ्रीका में भी उगाया 
  जाता है। बीजों 
  से पौधों को 
  उगाकर वनों में 
  रोपा जाता 
  है। अफ्रीका में कलमों 
  से भी उगाया जाता 
  है।</font></p>
<font size="2">
<p><font    size="4">देवदार 
  का तना बहुत 
  मोटा और पत्ते 
  हल्के हरे रंग 
  के मुलायम और 
  लंबे होते हैं। 
  लकड़ी पीले रंग 
  की सघन, सुगंधित, 
  हल्की, मजबूत और 
  रालयुक्त होती 
  है। राल के कारण 
  कीड़े और फफूँद 
  नहीं लगते और 
  जल का भी प्रभाव 
  नहीं पड़ता, लकड़ी 
  उत्कृष्ट कोटि की 
  इमारती होती 
  है। रेल की पटरियाँ, 
  फर्नीचर, मकान 
  के दरवाजे और 
  खिड़कियाँ, अलमारियाँ 
  इत्यादि इत्यादि 
  इसकी बनती हैं। 
  इसपर रोगन 
  और पालिश अच्छी 
  चढ़ती है। इसकी 
  लकड़ी से पेंसिल 
  भी बनती है। इसकी 
  छीलन और बुरादे 
  से, ढाई से लेकर 
  चार प्रतिशत तक, 
  वाष्पशील तेल 
  प्राप्त होता है, 
  जो सुगंध के 
  रूप में ''हिमालयी 
  सेडारवुड तेल'' 
  के नाम से व्यवहृत 
  होता है। तेल 
  निकाल लेने पर 
  छीलन और बुरादा 
  जलावन के रूप 
  में व्यवहृत हो 
  सकते हैं। देवदार 
  की लकड़ी का उपयोग 
  आयुर्वेदीय ओषधियों 
  में भी होता है। 
  भंजक आसवन से 
  प्राप्त तेल त्वचारोगों 
  में तथा भेड़ और 
  घोड़ों के बालों 
  के रोगों में 
  प्रयुक्त होता है। 
  इसके पत्तों में 
  अल्प वाष्पशील तेल 
  के साथ साथ ऐस्कौर्बिक 
  अम्ल भी पाया जाता 
  है।</font></p>
</font> 
<p padma_font_family_property="serif">(<font    size="4">सद्गोपाल, विश्वंभरप्रसाद 
  गुप्त)</font></p>
</body></html>