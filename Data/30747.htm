<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खीव</b></font><font    size="4"> उजबेक रूस के खौरेज्म प्रांत में आमू नदी के निकट खीव मरूद्यान में स्थित नगर (स्थिति : ४१<sup  >०</sup> ३०</font><font padma_font_family_property="Arial" face="Arial" size="4">&#8217;</font><font    size="4"> उ. अ. तथा ६०<sup  >०</sup> १८</font><font padma_font_family_property="Arial" face="Arial" size="4">&#8217;</font><font    size="4">
 पू. दे.)। नदी के लगातार पूर्व में खिसकने अर्थात् मार्गपरिवर्तन से 
नखलिस्तान में सिंचाई की कठिनाई होने से सिंचित क्षेत्र बहुत कम हो गया। इस
 कारण यह नगर उन्नति नहीं कर सका है।</font></p>
<font  size="4"> 
<p  >यहाँ कपास साफ 
  करने, तेल निकालने 
  तथा हस्तकला की 
  वस्तुओं का उद्योग 
  होता है। प्राचीन 
  ऐतिहासिक भवनों 
  में इस्लाम खोदझा 
  की मीनार, आश्रम 
  और भूतपूर्व 
  खाँ लोगों का 
  विशाल मकबरा 
  तथा खाँ का महल, 
  जो अब संग्रहालय 
  है, प्रसिद्ध हैं। (रा. 
  प्र. सिं.)</p>
<p  >खीव एक युग में 
  महान् राज्य था 
  जो विभिन्न कालों 
  में कोरस्मिया, 
  ख्वारेज्म और 
  जुर्जानिया (जुर्गेज, 
  उरगेंज) के नाम 
  से पुकारा जाता 
  रहा है। उन दिनों 
  वक्षु (आमू दरिया) 
  मध्य एशिया और 
  यूरोप के बीच 
  कास्पियन सागर 
  के राह से जलमार्ग 
  का काम देती 
  थी। कोरेस्मिया 
  का उल्लेख हेरोदोतस 
  के इतिहास में 
  पाया जाता है। 
  उन दिनों यह ईरानी 
  साम्राज्य का एक 
  अंग था। दारा 
  ने वहाँ एक क्षत्रप 
  नियुक्त कर रखा 
  था। किंतु ६८० ई. से 
  पूर्व का उसका 
  विशेष इतिहास 
  ज्ञात नहीं है। जब 
  यह अरबों के अधिकार 
  में आया और खलीफा 
  की शक्ति का ्ह्रास 
  हुआ तो प्रांतीय 
  शासक स्वतंत्र हो 
  गए। इतिहास में प्रथम 
  ज्ञात शासक ९९५ ई. 
  में मामून-इब्न-मुहम्मद 
  हुआ। १०१७ ई. में महमूद 
  गजनी ने उसपर 
  अधिकार किया। 
  पश्चात् वह सेल्जुक 
  तुर्कों के हाथ 
  आया। १०९९ ई. में प्रांतीय 
  शासक कुतुबुद्दीन 
  ने राज्याधिकार 
  हस्तगत कर लिया। 
  पश्चात् उसके वंशज 
  अलाउद्दीन मुहम्मद 
  ने ईराक तक 
  अपना अधिकर किया। 
  १२१९ ई. में चंगेज 
  खाँ का उत्थान आरंभ 
  हुआ उन दिनों 
  यह मध्य एशिया का 
  सबसे बड़ा नरेश 
  था। १३७९ में तैमूर 
  ने इस भू भाग पर 
  अधिकार किया 
  और १५१२ ई. में वह 
  उजबेकों के हाथ 
  लगा।</p>
<p  >१७वीं शती में खीव 
  रूसियों के संपर्क 
  में आया। येक (उराल 
  नदी का प्राचीन 
  नाम) के काँठे 
  में रहनेवाले 
  कज्जाक लोगों 
  को कास्पियन 
  सागरीय प्रदेश 
  में धावा मारने 
  के प्रसंग में जब 
  इस धनिक प्रदेश 
  की बात ज्ञात हुई 
  तो उन्होंने इसके 
  मुख्य नगर उरगेंज 
  को लूटने के 
  लिये अनेक धावे 
  किए। १७१७ ई. में रूस सम्राट् 
  पीतर महान् 
  का जब वक्षु (आमू) 
  नदी में लौह 
  मिश्रित बालू 
  की बात ज्ञात हुई 
  तो कुछ इस कारण 
  और कुछ तूरान 
  के रास्ते भारत 
  से व्यापारिक 
  संपर्क स्थापित 
  करने के उद्देश्य 
  से खीव के खान 
  हार गए। किंतु शीघ्र 
  ही खीववासियों 
  ने छल करके रूसी 
  सेना को नष्ट 
  कर दिया।</p>
<p  >खीव की ओर रूस 
  का ध्यान १९वीं शती 
  के तिसरे दशक 
  में पुन: गया। १८३९ 
  में जनरल पेरोवस्की 
  ने उसपर अधिकार 
  करने का प्रयास 
  किया। इस बार 
  भी रूसियों को 
  मुँह की खानी 
  पड़ी और विनाश 
  का सामना करना 
  पड़ा। १८४७ ई० में रूसियों 
  ने सीर दरिया 
  के मुहाने पर 
  एक दुर्ग खड़ा किया। 
  फलस्वरूप खीव के 
  लोगों को अपना 
  न केवल भू भाग 
  खोना पड़ा वरन् 
  उनके हाथ से कर 
  देने वोले खिरगिजी 
  भी निकल गए और 
  रूसियों को आगे 
  के अभियान के 
  लिये एक आधार 
  प्राप्त हुआ। १८६९ में कास्पियन 
  सागर के पूर्वी 
  तट पर क्रस्नोवोदक 
  नगर की स्थापना 
  हुई और १८७१-७२ में 
  खीव जाने वाले 
  भू भाग की रूसी 
  तुर्किस्तान के 
  विभिन्न भागों 
  से काफी जाँच 
  पड़ताल करने 
  के बाद १८७३ मे खीव 
  के विरुद्ध बड़े पैमाने 
  पर सैनिक अभियान 
  आरंभ हुआ और 
  १० हजार सैनिक 
  लेकर जनरल 
  काफमैन मीन 
  ओर से क्रस्नोवोदस्क, 
  ओरेनबुर्ग 
  और ताशकंद 
  से खीव की ओर 
  बढ़े और बिना 
  अधिक श्रम किए वक्षु 
  नदी के दाहिने 
  किनारे स्थिति 
  ३५,७०० वर्ग मील भूमि 
  को रूस में सम्मिलित 
  कर लिया। खान 
  को भारी कर 
  देने पर बाध्य 
  किया।</p>
<p  >१९१९ में सोवियत 
  सरकार ने खीव 
  के खान को निष्कासित 
  कर खीव को अपने 
  पूर्णअधिकार 
  में ले लिया। अब 
  रूसी, तुर्किस्तान, 
  खीव, बुखारा 
  तथा कास्पियन 
  तटवर्ती प्रदेशों 
  को मिला कर 
  दो सोवियत 
  समाजवादी गणराज्य-उजबेकिस्तान 
  और तुर्कमेनिस्तान 
  बन गए हैं। अक्टूबर, 
  १६२४ में ये दो गणराज्य 
  सोवियत संघ 
  में सम्मिलित हो 
  गए। (परमेश्वरीलाल 
  गुप्त)</p>
</font><font size="2"></font>
</body></html>