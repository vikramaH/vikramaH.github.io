<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">रत्नाकर, जगन्नाथदास</span></b> आधुनिक युग के श्रेष्ठ ब्रजभाषा 
    कवि। इनका जन्म सं. १९२३ (सन् १८६६ ई.) के भाद्रपद शुक्ल 
    पंचमी के दिन हुआ था। भारतेंदु बावू हरिश्चंद्र की भी यही 
    जन्मतिथि थी और वे रत्नाकर जी से १६ वर्ष बड़े थे। उनके पिता 
    का नाम पुरुषोत्तमदास और पितामह का नाम संगमलाल अग्रवाल 
    था जो काशी के धनीमानी व्यक्ति थे। रत्नाकर जी की प्रारंभिक 
    शिक्षा फारसी में हुई। उसके पश्चात् इन्होंने १२ वर्ष की अवस्था 
    में अंग्रेजी पढ़ना प्रारंभ किया और यह प्रतिभाशाली विद्यार्थी सिद्ध 
    हुए। सन १८८८ ई. में इन्होंने करना चाहा था, पर पारिवारिक 
    परिस्थितिवश न कर पाए। ये पहले 'ज़की' उपमान से फारसी 
    में रचना करते थे। इनके हिंदी काव्यगुरु सरदार कवि थे। 
    ये मथुरा के प्रसिद्ध कवि 'नवनीत' चतुर्वेदी से भी बड़े 
    प्रभावित हुए थे।</p>
  <p   class="MsoBodyTextIndent">रत्नाकर जी ने अपनी आजीविका के हेतु 
    ३०-३२ वर्ष की अवस्था में जरदेजी का काम आरंभ किया था। उसके 
    उपरांत ये आवागढ़ रियासत में कोषाध्यक्ष के पद पर नियुक्त 
    हुए। भारतेंदु जी के संपर्क और काशी की कविगोष्ठियों के 
    प्रभाव से इन्होंने १८८९ ई. में व्रजभाषा में रचना करना आरंभ 
    किया। रत्नाकर जी की सर्वप्रथम काव्यकृति 'हिंडोला' सन् 
    १८९४ ई. में प्रकाशित हुई। सन् १८९३ में 'साहित्य सुधा 
    निधि' नामक मासिक पत्र का संपादन प्रारंभ किया तथा अनेक 
    ग्रंथों का संपादन भी किया जिनमें दूलह कवि कृत कंठाभरण, 
    कृपारामकृत 'हिततरंगिणी' चंद्रशेखरकृत 'नखशिख' 
    हैं। नागरीप्रचारिणी सभा के कार्यों में रत्नाकर जी का पूरा सहयोग 
    रहता था। सन् १८९७ में रत्नाकर जी ने घनाक्षरी नियम रत्नाकर 
    प्रकाशित कराया और १८९८ में 'समालोचनादर्श' (पोप के 
    'एसे ऑन क्रिटिसिज्म' का अनुवाद) प्रकाशित हुआ।</p>
  <p   class="MsoBodyTextIndent">सन् १९०२ के उपरांत ये अयोध्यानरेश राजा 
    प्रतापनारायण सिह के यहाँ प्राइवेट सेक्रेटरी (निजी सचिव) 
    के रूप में काम करते रहे और अंतिम समय तक इनका संबंध 
    अयोध्या दरबार से रहा। इस बीच इन्होंने 'बिहारी रत्नाकर' 
    नाम से बिहारी सतसई का संपादन किया। १४ मई, सन् १९२१ 
    ई. से अयोध्या की महारानी की प्रेरणा से इन्होंने 'गंगावतरण' 
    काव्य की रचना प्रारंभ की, जो सन् १९२३ में समाप्त हुई। इसी 
    समय 'उद्धवशतक' का भी रचनाकार्य चलता रहा। हरिद्वार 
    यात्रा में एक बार इनकी पेटी खो गई जिससे 'उद्धव शतक' 
    के सौ सवा सौ छंद चोरी चले गए। पर रत्नाकर जी ने अपनी 
    स्मृति से उन्हें फिर लिख डाला। 'उद्धव शतक' इनकी सर्वोत्कृष्ट 
    रचना है। ये सन् १९२६ में औरियंटल कांफरेंस के हिंदी विभाग 
    के सभापति हुए और सन् १९३० में हिंदी साहित्य सम्मेलन के बीसवें 
    अधिवेशन के सभापति चुने गए। इस अधिवेशन का सभापतित्व 
    इन्होंने राजसी ठाटबाट के साथ किया। सन् १९३२ ई. की २१ 
    जून को इनका अचानक स्वर्गवास हो गया।</p>
  <p   class="MsoBodyTextIndent">रत्नाकर जी केवल कवि ही नहीं थे, वरन् 
    वे अनेक भाषाओं (संस्कृत, प्राकृत, फारसी, उर्दू, अंग्रेजी) के 
    ज्ञाता तथा विद्वान् भी थे। उनकी कविप्रतिभा जैसी आश्चर्यकारी 
    थी, वैसी ही किसी छंद की व्याख्या करने की क्षमता भी विलक्षण 
    थी। अनेक विद्वानों ने रत्नाकर जी की टीकाओं की प्रशंसा की है।</p>
  <p   class="MsoBodyTextIndent">रत्नाकर जी का व्रजभाषा पर अद्भुत अधिकार 
    था और उनकी प्रसिद्ध व्रजभाषा रचनाओं में सुंदर प्रयोगों एवं 
    ठेठ शब्दावली का व्यवहार हुआ है। रत्नाकर जी स्वच्छ कल्पना 
    के कवि हैं। उसके द्वारा प्रस्तुत दृश्यावली सदैव अनुभूति सनी 
    है और संवेदना को जाग्रत करनेवाली है।</p>
  <p   class="MsoBodyTextIndent"><b   style="">रत्नाकर जी की रचनाएँ</b> <span style="font-family: Symbol;"><span padma_font_family_property="Symbol" style="">-</span></span> १. 
    पद्य <span style="font-family: Symbol;"><span padma_font_family_property="Symbol" style="">-</span></span> 
    हरिश्चंद्र (खंडकाव्य) गंगावतरण (पुराख्यान काव्य), उद्धवशतक 
    (प्रबंध काव्य), हिंडोला (मुक्तक), कलकाशी (मुक्तक) समालोचनादर्श 
    (पद्यनिबंध) शृंगारलहरी, गंगालहरी, विष्णुलहरी (मुक्तक), 
    रत्नाष्टक (मुक्तक), वीराष्टक (मुक्तक), प्रकीर्णक पद्यावली (मुक्तक 
    संग्रह)।</p>
  <p   class="MsoBodyTextIndent">२. गद्य (क) साहित्यिक लेख <span style="font-family: Symbol;"><span padma_font_family_property="Symbol" style="">-</span></span> रोला छंद के लक्षण, महाकवि बिहारीलाल की 
    जीवनी, बिहारी सतसई संबंधी साहित्य, साहित्यिक व्रजभाषा 
    तथा उसके व्याकरण की सामग्री, बिहारी सतसई की टीकाएँ, 
    बिहारी पर स्फुट लेख।</p>
  <p   class="MsoBodyTextIndent">(ख) ऐतिहासिक लेख <span style="font-family: Symbol;"><span padma_font_family_property="Symbol" style="">-</span></span> 
    महाराज शिवाजी का एक नया पत्र, शुगवंश का एक शिलालेख, शुंग 
    वंश का एक नया शिलालेख, एक ऐतिहासिक पापाणाश्व की प्राप्ति, 
    एक प्राचीन मूर्ति, समुद्रगुप्त का पाषाणाश्व, घनाक्षरी निय रत्नाकर, 
    वर्ण, सवैया, छंद आदि।</p>
  <p   class="MsoBodyTextIndent">३. संपादित रचनाएँ <span style="font-family: Symbol;"><span padma_font_family_property="Symbol" style="">-</span></span> सुधासागर (प्रथम भाग), कविकुल कंठाभरण, 
    दीपप्रकाश, सुंदरशृंगार, नृपशंमुकृत नखशिख, हम्मीर हठ, 
    रसिक विनोद, समस्यापूर्ति (भाग १), हिततरंगिणी, केशवदासकृत 
    नखशिख, सुजानसागर, बिहारी रत्नाकर, सूरसागर।</p>
  <p   class="MsoBodyTextIndent"><b   style="">सं.ग्रं. </b><span style="font-family: Symbol;"><span padma_font_family_property="Symbol" style="">-</span></span> रत्नाकर जी की ग्रंथावली 
    नागरीप्रचारिणी सभा द्वारा प्रकाशित; कृष्णशंकर शुक्ल : कविवर 
    रत्नाकर; श्री बनारसीदास: रेखाचित्र; रामचंद्र शुक्ल: हिंदी साहित्य 
    का इतिहास।</p>
</div>
</body></html>