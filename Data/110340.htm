<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">श्रीकंठ भट्ट (भवभूति)</span></b><span   style="font-size: 14pt; font-family: DV-TTSurekhEN;"> 
    संस्कृत साहित्य के सर्वश्रेष्ठ नाटककार। भवभूति ने अपने संबंध 
    में महावीरचरित् की प्रस्तावना में लिखा है। ये विदर्भ देश 
    के पद्मपुर नामक स्थान के निवासी श्री भट्टगोपाल के पात्र थे। 
    इनके पिता का नाम नीलकंठ और माता का नाम जतुकर्णी था। 
    इन्होंने अपना उल्लेख 'भट्टश्रीकंठ पछलांछनी भवभूतिर्नाम' 
    से किया है। इनके गुरु का नाम 'ज्ञाननिधि' था। मालतीमाधाव 
    की पुरातन प्रति में प्राप्त 'भट्ट श्री कुमारिल शिष्येण विरचित 
    मिंद प्रकरणम्' तथा 'भट्ट श्री कुमारिल प्रसादात्प्राप्त वाग्वैभवस्य 
    उम्बेकाचार्यस्येयं कृति' इस उल्लेख से ज्ञात होता है कि श्रीकंठ 
    के गुरु कुमारिल थे जिनका 'ज्ञाननिधि' भी नाम था और 
    भवभूति ही मीमांसक उम्बेकाचार्य थे जिनका उल्लेख दर्शन ग्रंथों 
    में प्राप्त होता है और इन्होंने कुमारिल के श्लोक वार्तिक 
    की टीका भी की थी। संस्कृत साहित्य में महान् दार्शनिक और 
    नाटककार होने के नाते ये अद्वितीय हैं पांडित्य और विदग्धता 
    का यह अनुपम योग संस्कृत साहित्य में दुर्लभ है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भवभूति 
    के लिखे तीन नाटक प्राप्त होते हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    १. महावीरचरित्, जिसें रामविवाह से लेकर राज्याभिषेक तक 
    की कथा निबद्ध की गई है। कवि ने कथा में कई काल्पनिक 
    परिवर्तन किए हैं जिनसे चिरपरिचित रामकथा में रोचकता 
    आ गई है। यह वीररसप्रधान नाटक है। २. मालतीमाधव, यह 
    १० अंकों का प्रकरण है जिसमें मालती और माधव कल्पनाप्रसूत 
    प्रेमकथा है। युवावस्था के उन्मादक प्रेम का इसमें उत्कृष्ट वर्णन 
    है। इसमें स्थान स्थान पर प्रकृति का विशेष वर्णनचित्र प्राप्त 
    होता है। ३. उत्तररामचरित्, संस्कृत साहित्य में करुण रस की 
    मार्मिक अभिव्यंजना में यह नाटक सर्वोत्कृष्ट है। इसमें सात 
    अंकों में राम के उत्तर जीवन को, जो अभिषेक के बाद आरंभ 
    होता है, चित्रित किया गया है जिसमें सीतानिर्वासन की कथा 
    मुख्य है। अंतर यह है कि रामायण में जहाँ इस कथा का पर्यवसान 
    (सीता का अंतर्धान) शोकपूर्ण है, वहाँ इस नाटक की समाप्ति 
    राम सीता के सुखद मिलन से की गई है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भाषा 
    और शैली के प्रयोग में इनकी विचक्षणता अद्वितीय है। सरल 
    और क्लिष्ट, समाससंकुल गाढ़बंध और समासरहित दोनों प्रकार 
    की शैलियों का इन्होंने उत्कृष्ट प्रयोग किया है</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">कहीं मधुर पदावली 
    और कहीं विकट गाढ़बंध। साथ ही उनकी भाषा अवसर ओर व्यक्ति 
    के अनुरूप होती है। उनकी शैली में वाच्यार्थ की प्रधानता है 
    किंतु व्यर्थ का वागाडंबर नहीं। प्रकृति के घोर और प्रचंड रूप 
    की ओर कवि का ध्यान अधिक है। साथ ही अर्थ के अनुरूप ध्वनि 
    उत्पन्न करने में कवि का नैपुण्य पदे पदे व्यंजित होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यह 
    एक नाटक ही कवि की प्रतिमा और पांडित्य की अभिव्यक्ति के लिए 
    अलं है। इन्होंने कहा है </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    'एको रस: करुण एव'। इस नाटक में अनेक रसों का रूप धारण 
    करके करुण रस सहृदयों के हृदय पर अपना प्रभाव छोड़ जाता 
    है। अपने नाटक में प्रेम के जिस उच्च और आदर्श रूप की कवि 
    ने प्रतिष्ठा की है वह अवस्था के साथ ढलता नहीं, और भी पूर्ण 
    तथा उदात्त रूप प्राप्त करता है। संभवत: यही कारण है कि कवि 
    ने नारी के बाह्य सौंदर्य के वर्णन की ओर विशेष ध्यान नहीं 
    दिया है और उसके अंत सौंदर्य को ही उद्घाटित किया है। प्रेम 
    की इस पवित्रता के साथ विश्वास की महिमा, हृदय की महत्ता, 
    भाषा क गंभीरता और भावों के तरंगायित क्रीड़ाविलास में यह 
    नाटक साहित्य में 'एको रस: करुण एव' के समान एक ही है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">राजतरंगिणी 
    के उल्लेख से इनका समय एक प्रकार से निश्चित सा है। ये कान्यकुब्ज 
    के नरेश यशोवर्मा के सभापंडित थे, जिन्हें ललितादित्य ने 
    पराजित किया था। गउडवहो के निर्माता वाक्यपतिराज भी उसी 
    दरबार में थे अत: इनका समय आठवीं शताब्दी का पूर्वार्ध सिद्ध 
    होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पांडित्य 
    और प्रतिभा के घनी भवभूति के नाटकों में शास्त्रों का व्यापक 
    ज्ञान, भाषा की प्रौढ़ता, भाव की गरिमा और निरीक्षण की सूक्ष्मता 
    के कारण सरसता के स्थान पर गांभीर्य और उदात्तता विशेष 
    प्राप्त होती है। संभवत: इन कारणों से उस समय कवि की रचनाएँ 
    अधिक लोकप्रिय न हो सकीं और उनके नाटकों का उस समय किसी 
    राजसभा में अभिनय न हो सका। उज्जयिनी में महाकालयात्रा के 
    अवसर पर एकत्र पुरवासियों के समक्ष की उनके नाटकों का अभिनय 
    हुआ और तदनंतर वे यशोवर्मा के राज्य में समादृत हुए। मालतीमाधव 
    की प्रस्तावना में उनकी गर्वोक्ति 'ये नाम केचिदिह न: प्रथयन्त्यवज्ञाम्' 
    संभवत: उन्हीं दुरालोचकों के प्रति है जिनसे ये निरादृत होते 
    रहे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">शंकर 
    दिग्विजय से ज्ञात होता है कि उम्बेक, मंडन सुरेश्वर, एक ही 
    व्यक्ति के नाम थे। भवभूति का एक नाम उम्बेक प्राप्त होता है 
    अत: नाटककार भवभूति, मीमांसक उम्बेक, और अद्वैतमत में दीक्षित 
    सुरेश्वराचार्य एक ही हैं, ऐसा कुछ विद्वानों का मत है।<span   style="">   </span>( विश्वनाथ त्रिपाठी.)</span></p>
</div>
</body></html>