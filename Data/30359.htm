<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कोचीन चीन</b></font><font    size="4">
 मलय प्रायद्वीप के धुर दक्षिण में स्थित वियतनाम गणराज्य का एक भूभाग जो 
१८५९ और १८६७ ई. के बीच फ्रांसीसियों के आधिपत्य में आया और वह फ्रांस 
द्वारा संरक्षित पाँच राज्यों में से एक था। वह १९४५ ई. में वियतनाम 
गणराज्य का अंग बना।</font></p><p>
<font    size="4">इसका
 क्षेत्रफल २६,४७६ वर्गमील है। इसका पूर्वी तट दक्षिण चीन सागर में तथा 
पश्चिमी तट स्याम की खाड़ी में पड़ता है। उत्तरी सीमा उत्तरी वियतनाम तथा 
कंबोडिया की सीमाओं द्वारा निर्धारित होती है। सामान्य रूप से यह संपूर्ण 
प्रदेश मेकांग नदी का डेल्टा है; केवल उत्तर के कुछ भाग में अनैम पर्वत की 
श्रेणियों का समावेश होता है। मेकांग नदी द्वारा लाई हुई मिट्टी से निमित 
इस संपूर्ण डेल्टा का तटीय क्षेत्र बहुत नीचा है अत: अभी भी विस्तृत भाग 
दलदली है। इन भागों में वायुशिफ (मैनग्रोव </font><font padma_font_family_property="Times New Roman, Times, serif" face="Times New Roman, Times, serif" size="4">Mangrove</font><font    size="4">) के वन पाए जाते हैं; तथापि देश के संपूर्ण क्षेत्र का ३६ प्रतिशत भाग कृषियोग्य है।</font></p>
<font  size="4"> 
<p  >उष्ण कटिबंध में 
  स्थित यह प्रदेश 
  उष्ण एवं आर्द्र है। दलदल 
  के क्षेत्र जलवायु 
  को अधिक अस्वास्थ्यप्रद 
  बना देते हैं। 
  यह प्रदेश मानसून 
  वायु के प्रभाव 
  में है, जो शीतकाल 
  में उत्तरपूर्व से 
  तथा ग्रीष्मकाल 
  में दक्षिणपश्चिम 
  से आती है। दक्षिणपूर्वी 
  मानसून से यहाँ 
  वृष्टि होती है। 
  यहाँ का औसत 
  वार्षिक ताप 
  २८<sup  >०</sup> से. है। अप्रैल 
  मई का औसत 
  ताप ३६<sup  >०</sup> सें. तथा 
  दिसंबर का १८<sup  >०</sup> 
  सें. के लगभग रहता 
  है।</p>
<p  >डेल्टा की उपजाऊ 
  मिट्टी तथा उष्ण और 
  आर्द्र जलवायु 
  चावल की कृषि 
  के लिये अत्यंत 
  उपयुक्त है और 
  ५९,८०,००० एकड़ भूमि में से 
  ५२,६५,००० एकड़ भूमि में चावल 
  उत्पन्न होता है। 
  इस दृष्टि से इसकी 
  तुलना बर्मा 
  की ईरावदी 
  नदी के डेल्टा से 
  की जा सकती है। 
  यहाँ की प्रमुख 
  फसलों में शकरंद, 
  मक्का, नील, पान, 
  गरममसाले, चाय, 
  फलियाँ, गन्ना, 
  तंबाकू तथा 
  कपास उल्लेखनीय 
  हैं। उपयुक्त भौगोलिक 
  परिस्थितियों 
  के कारण रबर 
  का उत्पादन विकसित 
  किया जा रहा 
  है। पशुपालन 
  कृषि का अंग है। 
  भैंस, सुअर, घोड़े, 
  भेड़ें और बकरियाँ 
  बड़ी संख्या में पाली 
  जाती हैं। भैंसों 
  से ही कृषि संबंधी 
  कार्य तथा यातायात 
  के कार्य लिए जाते 
  है। नदियों और 
  सागरों के तटों 
  पर मछली मारना 
  यहाँ का एक प्रमुख 
  उद्यम है। मछली से 
  इस देश को लगभग 
  ३५,००,००० रुपए प्रतिवर्ष 
  की आय होती 
  है।</p>
<p  >उत्तर के पर्वतीय 
  प्रदेश में वनपशु 
  प्रचुरता से पाए 
  जाते हैं। इस देश 
  का चीता अपनी 
  उत्तम नस्ल के लिये 
  विख्यात है। तेंदुआ, 
  जंगली सूअर, 
  भालू, विभिन्न 
  प्रकार के बंदर, 
  मगर तथा साँप 
  यहाँ के मुख्य जीव-जंतु 
  हैं।</p>
<p  >प्रधानत: मैदान 
  होने के कारण 
  यहाँ केवल ग्रेनाइट 
  तथा जेड की कुछ 
  खाने हैं। टोकरियों 
  तथा लकड़ी के भवनों 
  के निर्माण में 
  यहाँ के निवासी 
  निपुण हैं।</p>
<p  >डेल्टा के पूर्वी 
  भाग में मेकांग 
  नदी की एक शाखा 
  पर यहाँ का प्रमुख 
  नगर एवं बंदरगाह 
  सैगाँव बसा 
  है जो दक्षिणी 
  वियतनाम की 
  राजधानी है। 
  इस बंदरगाह 
  से चावल, मछली 
  का तेल, रेशम, 
  काली मिर्च, कपास 
  तथा नारियल 
  का निर्यात होता 
  है। फ्रांसीसियों 
  द्वारा बसाए जाने 
  के कारण नगर 
  पर फ्रांसीसी 
  संस्कृति की स्पष्ट 
  छाप है। तथापि 
  भवनों के शिल्प, 
  सड़कों की सजावट, 
  लोगों की रहन 
  सहन तथा वस्त्राभूषणों 
  में स्थानीय संस्कृति 
  स्पष्ट देखने में 
  आती है। नगर 
  में रासायनिक 
  पदार्थ, शराब, 
  दियासलाई, तंबाकू, 
  वार्निश तथा चीनी 
  बनाने के कारखाने 
  हैं। (प्रमिला वर्मा)</p>
</font><font size="2"></font>
</body></html>