<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विसेलियस, आंद्रेऐस, </span></b><span   style="font-size: 14pt; font-family: DV-TTSurekhEN;">(</span><span padma_font_family_property="Courier" style="font-size: 14pt; font-family: Courier;">Vesalius, 
    Andreas</span><span   style="font-size: 14pt; font-family: DV-TTSurekhEN;">, सन् १५१४-१५४६) बेल्जियमवासी, शारीर वैज्ञानिक, 
    का जन्म ब्रसल्ज़ नामक नगर में हुआ था। इन्होंने लूवैं में सिल्वियन 
    तथा जीहैनीज़ गंथर से शिक्षा पाई थी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १५३७ में इन्होंने मुस्लिम, ईरानी चिकित्सक रेज़ीज़ (</span><span padma_font_family_property="Courier" style="font-size: 14pt; font-family: Courier;">Rhazes</span><span   style="font-size: 14pt; font-family: DV-TTSurekhEN;">) 
    के एक ग्रंथ का संपादन किया और तब वेनिस के पैडुआ विश्वविद्यालय 
    से एम.डी. की उपाधि प्राप्त की। यहीं ये शल्यचिकित्सा तथा शारीरविज्ञान 
    के आचार्य नियुक्त हुए। सन् १५३८ में इन्होंने कुछ सुधार कर, 
    किंतु गैलेन (</span><span padma_font_family_property="Courier" style="font-size: 14pt; font-family: Courier;">Galen</span><span   style="font-size: 14pt; font-family: DV-TTSurekhEN;">) 
    की विचार-पद्धति पर आधारित, छह शारीर-विज्ञान-सारणियों 
    का प्रकाशन किया। सन् १५३९ में इन्होंने रक्तमोक्षण (</span><span padma_font_family_property="Courier" style="font-size: 14pt; font-family: Courier;">blood-letting</span><span   style="font-size: 14pt; font-family: DV-TTSurekhEN;">) 
    पर एक लेख लिखा तथा सन् १५४१ में गैलेन के तीन ग्रंथों का 
    संपादन किया। सन् १५४३ में इनका फैब्रिका (</span><span padma_font_family_property="Courier" style="font-size: 14pt; font-family: Courier;">Fabrica</span><span   style="font-size: 14pt; font-family: DV-TTSurekhEN;">) 
    ग्रंथ एपिटोम (</span><span padma_font_family_property="Courier" style="font-size: 14pt; font-family: Courier;">Epitome</span><span   style="font-size: 14pt; font-family: DV-TTSurekhEN;">) के साथ प्रकाशित हुआ। 
    बाद में ये बादशाह चार्ल्स पाँचवें तथा उनके उत्तराधिकारी फिलिप 
    दूसरे के चिकित्सक के पद पर रहे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विसेलियस 
    को सर्वोच्च शारीर वैज्ञानिक कहा जाता है और मानव शरीर 
    को रचना पर इनके ग्रंथ की गणना इस विषय के सर्वोत्कृष्ट 
    ग्रंथों में होती है। इसमें अस्थियों और तंत्रिकातंत्र के वर्णन 
    तो उत्कृष्ट हैं ही, पर पेशियों के वर्णन के लिए यह विशेषकर 
    प्रसिद्ध है। विसेलियस ने अध्यापन करते समय स्वयं विच्छेदन 
    (</span><span padma_font_family_property="Courier" style="font-size: 14pt; font-family: Courier;">dissection</span><span   style="font-size: 14pt; font-family: DV-TTSurekhEN;">) 
    कर, शारीरविज्ञान की शिक्षा प्रणाली में क्रांति ला दी।<span   style="">   </span>(भगवान 
    दास वर्मा)</span></p>
</div>
</body></html>