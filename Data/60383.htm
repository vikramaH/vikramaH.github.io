<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body padma_font_family_property="serif" bgcolor="#ffffff">
<p><font    size="4"><b  >नानक, 
  गुरु</b> सिक्खों के 
  आदि गुरु। इनके 
  अनुयायी इन्हें गुरु 
  नानक, बाबा नानक 
  और नानकशाह 
  नामों से संबोधित 
  करते हैं। १५ अप्रैल, 
  १४६९ को तलवंडी नामक 
  स्थान में, कल्यानचंद 
  नाम के एक किसान 
  के घर उत्पन्न हुए। 
  तलवंडी का नाम 
  आगे चलकर नानक 
  के नाम पर ननकाना 
  पड़ गया।</font></p>
<font size="2"> 
<p><font    size="4">बचपन से 
  इनमें प्रखर बुद्धि 
  के लक्षण दिखाई 
  देने लगे थे। पढ़ने 
  लिखने में इनका 
  मन नहीं लगा। ७-८ 
  साल की उम्र में 
  स्कूल छूट गया 
  और सारा समय 
  वे आध्यात्मिक चिंतन 
  और सत्संग में 
  व्यतीत करने लगे। 
  १६ वर्ष की अवस्था 
  में इनका विवाह 
  हुआ। श्रीचंद और 
  लक्ष्मीचंद नाम 
  के दो पुत्र भी 
  इन्हें हुए। १५०७ में ये 
  अपने परिवार 
  का भार अपने श्वसुर 
  पर छोड़कर यात्रा 
  के लिए निकल पड़े। 
  १५२१ तक इन्होंने तीन 
  यात्राचक्र पूरे 
  किए, जिनमें भारत, 
  अफगानिस्तान, फारस 
  और अरब के मुख्य 
  मुख्य स्थानों का 
  भ्रमण किया। १५३९ में 
  इनकी मृत्यु हुई।</font></p>
<p><font    size="4">गुरु नानक 
  अपने व्यक्तित्व में 
  दार्शनिक, योगी, 
  गृहस्थ, धर्मसुधारक, 
  समाजसुधारक, 
  कवि, देशभक्त और 
  विश्वबंधु -</font> <font    size="4">सभी 
  के गुण समेटे 
  हुए थे।</font></p>
<p><font    size="4">नानक सर्वेश्वरवादी 
  थे। मूर्तिपूजा 
  को उन्हांने निरर्थक 
  माना। रूढ़ियों 
  और कुसंस्कारों 
  के विरोध में 
  वे सदैव तीखे 
  रहे। ईश्वर का 
  साक्षात्कार, उनके 
  मतानुसार, बाह्य 
  साधनों से नहीं 
  वरन् आंतरिक 
  साधना से संभव 
  है। उनके दर्शन 
  में वैराग्य तो 
  है ही साथ ही 
  उन्होंने तत्कालीन 
  राजनीतिक, धार्मिक 
  और सामाजिक 
  स्थितियों पर 
  भी नजर डाली 
  है। संत साहित्य 
  में नानक अकेले 
  हैं, जिन्होंने नारी 
  को बड़प्पन दिया 
  है।</font></p>
<p><font    size="4">नानक अच्छे 
  कवि भी थे। उनके 
  भावुक और कोमल 
  हृदय ने प्रकृति 
  से एकात्म होकर 
  जो अभिव्यक्ति की 
  है, वह निराली 
  है। उनकी भाषा 
  'बहता नीर' थी 
  जिसमें फारसी, 
  मुल्तानी, पंजाबी, 
  सिंधी, खड़ी बोली, 
  अरबी, संस्कृत, 
  और ब्रजभाषा 
  के शब्द समा गए थे। 
  विशेष दे. 'आदिग्रंथ' 
  और 'सिखधर्म'।</font></p>
</font> (<font   >चारुचंद्र त्रिपाठी )</font> 
</body></html>