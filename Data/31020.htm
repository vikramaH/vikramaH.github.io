<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गीता</b></font><font    size="4">
 कुरु क्षेत्र की युद्धभूमि में श्रीकृष्ण ने अर्जुन को जो उपदेश दिया था 
वह श्रीमद्भगवदगीता के नाम से प्रसिद्ध है। यह महाभारत के भीष्मपर्व का अंग
 है। गीता में १८ अध्याय और ७०० श्लोक हैं। जैसा गीता के शंकर भाष्य में 
कहा है</font><font padma_font_family_property="Courier New" face="Courier New" size="4">-</font><font    size="4">तं
 धर्मं भगवता यथोपदिष्ट वेदव्यास: सर्वज्ञोभगवान् गीताख्यै: सप्तभि: 
श्लोकशतैरु पनिबंध। ज्ञात होता है कि लगभग ८वीं  सदी के अंत में शंकराचार्य
 (७८८-८२०) के सामने गीता का वही पाठ था जो आज हमें उपलब्ध है। १०वीं सदी 
के लगभग भीष्मपर्व का जावा की भाषा में एक अनुवाद हुआ था। उसमें अनेक 
मूलश्लोक भी सुरक्षित हैं। श्री बेल्वेलकर के अनुसार जावा के इस प्राचीन 
संस्करण में गीता के केवल साढ़े इक्यासी श्लोक मूल संस्कृत के हैं। उनसे भी 
वर्तमान पाठ का समर्थन होता है। गीता की गणना प्रस्थानत्रयी में की जाती 
है, जिसमें उपनिषद् और ब्रह्मसूत्र भी संमिलित हैं। अतएव भारतीय परंपरा के 
अनुसार गीता का स्थान वही है जे उपनिषद् और ब्रह्मसूत्रों का है। गीता पर 
अनेक अचार्यों एवं विद्वानों ने टीकाएँ की हैं। संप्रदायों के अनुसार उनकी 
संक्षिप्त सूची इस प्रकार है :</font></p><p>
<font    size="4">(अ) अद्वेत</font><font padma_font_family_property="Courier New" face="Courier New" size="4">-</font><font    size="4">शांकराभाष्य, श्रीधरकृत सुबोधिनी, मधुसूदन सरस्वतीकृत गूढ़ार्थदीपिका। (आ) विशिष्टाद्वैत</font><font padma_font_family_property="Courier New" face="Courier New" size="4">-</font><font    size="4">यामुनाचार्य कृत गीता अर्थसंग्रह, जिसपर वेदांतदेशिककृत गीतार्थ</font><font padma_font_family_property="Courier New" face="Courier New" size="4">-</font><font    size="4">संग्रह रक्षा टीका है। २. रामानुजाचार्यकृत गीताभाष्य, जिसपर वेदांतदेशिककृत तात्पर्यचंद्रिका टीका है। (इ) द्वैत</font><font padma_font_family_property="Courier New" face="Courier New" size="4">-</font><font    size="4">मध्वाचार्य कृत गीताभाष्य, जिसपर जयतीर्थकृत प्रमेयदीपिका टीका है, मध्वाचार्यकृत गीता-तात्पर्य निर्णय।</font></p><p>
<font    size="4">(ई) शुद्धाद्वैत</font><font padma_font_family_property="Courier New" face="Courier New" size="4">-</font><font    size="4">वल्लभाचार्य कृत तत्वदीपिका, जिसपर पुरुषोत्तमकृत अमृततरंगिणी टीका है।</font></p><p>
<font    size="4">(उ) कश्मीरी टीकाएँ</font><font padma_font_family_property="Courier New" face="Courier New" size="4">-</font><font    size="4">१. अभिनवगुप्तकृत गीतार्थ संग्रह। २. आनंदवर्धनकृत ज्ञानकर्मसमुच्चय।</font></p><font  size="4">
<p  >इनके अतिरिक्त महाराष्ट्र 
संत ज्ञानदेव या ज्ञानेश्वरकृत भावार्थदीपिका नाम की टीका (१२९०) प्रसिद्ध 
है जो गीता के ज्ञान को भावात्मक काव्यशैली में प्रकट करती है। वर्तमान युग
 में लोकमान्य बाल गंगाधर तिलककृत गीतारहस्य टीका, जो अत्यंत विस्तृत 
भूमिका तथा विवेचन के साथ पहली बार १९१५ ई. में पूना से प्रकाशित हुई थी, 
गीता साहित्य में महत्वपूर्ण स्थान रखती है। उसने गीता के मूल अर्थों को 
विद्वानों तक पहुँचाने में ऐसा मोड़ दिया है जो शंकराचार्य के बाद आज तक 
संभव नहीं हुआ था। वस्तुत: शंकराचार्य का भाष्य गीता का मुख्य अर्थ 
ज्ञानपरक करता है जबकि तिलक ने गीता को कर्म का प्रतिपादक शस्त्र सिद्ध 
किया है।</p>
<p  >गीता के माहात्म्य में 
उपनिषदों को गौ और गीता को उसका दुग्ध कहा गया है। इसका तात्पर्य यह है कि 
उपनिषदों की जो अध्यात्म विद्या थी, उसको गीता सर्वांश में स्वीकार करती 
है। उपनिषदों की अनेक विद्याएँ गीता में हैं। जैसे, संसार के स्वरूप के 
संबंध में अश्वत्थ विद्या, अनादि अजन्मा  ब्रह्म के विषय में अव्ययपुरुष 
विद्या, परा प्रकृति या जीव के विषय में अक्षरपुरुष विद्या और अपरा प्रकृति
 या भौतिक जगत के विषय में क्षरपुरुष विद्या। इस प्रकार वेदों के ब्रह्मवाद
 और उपनिषदों के अध्यात्म, इन दोनों की विशिष्ट सामग्री गीता में संनिविष्ट
 है। उसे ही पुष्पिका के शब्दों में ब्रह्मविद्या कहा गया है।</p>
</font><p><font    size="4">गीता
 में ब्रह्मविद्या का आशय निवृत्तिपरक ज्ञानमार्ग से है। इसे सांख्यमत कहा 
जाता है जिसके साथ निवृत्तिमार्गी जीवनपद्धति जुड़ी हुई है। लेकिन गीता 
उपनिषदों के मोड़ से आगे बढ़कर उस युग की देन है, जब एक नया दर्शन जन्म ले 
रहा था जो गृहस्थों के प्रवृत्ति धर्म को निवृत्ति मार्ग के समकक्ष और उतना
 ही फलदायक मानता था। इसी का संकेत देनेवाला गीता की पुष्पिका में </font><font padma_font_family_property="Arial" face="Arial" size="4">&#8216;</font><font    size="4">योगशास्त्रे</font><font padma_font_family_property="Arial" face="Arial" size="4">&#8217;</font><font    size="4"> शब्द है। यहाँ </font><font padma_font_family_property="Arial" face="Arial" size="4">&#8216;</font><font    size="4">योगशास्त्रे</font><font padma_font_family_property="Arial" face="Arial" size="4">&#8217;</font><font    size="4"> का अभिप्राय नि:संदेह कर्मयोग से ही है। गीता में योग की दो परिभाषाएँ पाई जाती हैं। एक निवृत्ति मार्ग की दृष्टि से जिसमें </font><font padma_font_family_property="Arial" face="Arial" size="4">&#8216;</font><font    size="4">समत्वं योग उच्यते</font><font padma_font_family_property="Arial" face="Arial" size="4">&#8217;</font><font    size="4"> कहा गया है अर्थात् गुणों के वैषम्य में साम्यभाव रखना ही योग है। सांख्य की स्थिति यही है। योग की दूसरी परिभाषा है </font><font padma_font_family_property="Arial" face="Arial" size="4">&#8216;</font><font    size="4">योग: कर्मसु कौशलम</font><font padma_font_family_property="Arial" face="Arial" size="4">&#8217;</font><font    size="4">
 अर्थात् कर्मों में लगे रहने पर भी ऐसे उपाय से कर्म करना कि वह बंधन का 
कारण न हो और कर्म करनेवाला उसी असंग या निर्लेप स्थिति में अपने को रख सके
 जो ज्ञानमार्गियों को मिलती है। इसी युक्ति का नाम बुद्धियोग है और यही 
गीता के योग का सार है।</font></p><p>
<font    size="4">गीता के दूसरे अध्याय में जो </font><font padma_font_family_property="Arial" face="Arial" size="4">&#8216;</font><font    size="4">तस्य प्रज्ञाप्रतिष्ठिता</font><font padma_font_family_property="Arial" face="Arial" size="4">&#8217;</font><font    size="4">
 की धुन पाई जाती है, उसका अभिप्राय निर्लेप कर्म की क्षमतावली बुद्धि से 
ही है। यह कर्म के संन्यास द्वारा वैराग्य प्राप्त करने की स्थिति न थी 
बल्कि कर्म करते हुए पदे पदे मन को वैराग्यवाली स्थिति में ढालने की युक्ति
 थी। यही गीता का कर्मयोग है। जैसे महाभारत के अनेक स्थलों में, वैसे ही 
गीता में भी सांख्य के निवृत्ति मार्ग और कर्म के प्रवृत्तिमार्ग की 
व्याख्या और प्रशंसा पाई जाती है। एक की निंदा और दूसरे की प्रशंसा गीता का
 अभिमत नहीं, दोनों मार्ग दो प्रकार की रु चि रखनेवाले मनुष्यों के लिए 
हितकर हो सकते हैं और हैं। संभवत: संसार का दूसरा कोई भी ग्रंथ कर्म के 
शास्त्र का प्रतिपादन इस सुंदरता, इस सूक्ष्मता और निष्पक्षता से नहीं 
करता। इस दृष्टि से गीता अद्भुत मानवीय शास्त्र है। इसकी दृष्टि एकांगी 
नहीं, सर्वांगपूर्ण है। गीता में दर्शन का प्रतिपादन करते हुए भी जो 
साहित्य का आनंद है वह इसकी अतिरिक्त विशेषता है। तत्वज्ञान का सुसंस्कृत 
काव्यशैली के द्वारा वर्णन गीता का निजी सौरभ है जो किसी भी सहृदय को मुग्ध
 किए बिना नहीं रहता। इसीलिए इसका नाम भगवद्गीता पड़ा, भगवान् का गाया हुआ 
ज्ञान।</font></p><font  size="4">
<p  >गीता के १८ अध्यायों में 
वर्णित विषयों की भी क्रमप्राप्त संगति है। पहले अध्याय का नाम 
अर्जुनविषादयोग है। वह गीता के उपदेश का विलक्षण नाटकीय रंगमंच प्रस्तुत 
करता है जिसमें श्रोता और वक्ता दोनों ही कुतूहल शांति के लिए नहीं वरन् 
जीवन की प्रगाढ़ समस्या के समाधान  के लिये प्रवृत्त होते हैं। शौर्य और 
धैर्य, साहस और बल इन चारों गुणों की प्रभूत मात्रा से अर्जुन का 
व्यक्तित्व बना था और इन चारों के ऊपर दो गुण और थे एक क्षमा, दूसरी 
प्रज्ञा। बलप्रधान क्षात्रधर्म से प्राप्त होनेवाली स्थिति में पहुँचकर 
सहसा अर्जुन के चित्त पर एक दूसरे ही प्रकार के मनोभाव का आक्रमण हुआ, 
कार्पण्य का। एक विचित्र प्रकार की करुणा उसके मन में भर गई और उसका 
क्षात्र स्वभाव लुप्त हो गया। जिस कर्तव्य के लिए वह कटिबद्ध हुआ था उससे 
वह विमुख हो गया। ऊपर से देखने पर तो इस स्थिति के पक्ष में उसके तर्क 
धर्मयुक्त जान पड़ते हैं, किंतु उसने स्वयं ही उसे कार्पण्य दोष  कहा है और 
यह माना है कि मन की इस कातरता के कारण उसका जन्मसिद्ध स्वभाव उपहत या नष्ट
 हो गया था। वह निर्णय नहीं कर पा रहा था कि युद्ध करे अथवा वैराग्य ले ले।
 क्या करे, क्या न करे, कुछ समझ में नहीं आता था। इस मनोभाव की चरम स्थिति 
में पहुँचकर उसने धनुषबाण एक ओर डाल दिया।</p>
<p  >कृष्ण ने अर्जुन की वह 
स्थिति देखकर जान लिया कि अर्जुन का शरीर ठीक है किंतु युद्ध आरंभ होने से 
पहले ही उस अद्भुत क्षत्रिय का मनोबल टूट चुका है। बिना मन के यह शरीर खड़ा 
नहीं रह सकता। अतएव कृष्ण के सामने एक गुरु कर्तव्य आ गया। अत: तर्क से, 
बुद्धि से, ज्ञान से, कर्म की चर्चा से, विश्व के स्वभाव से, उसमें जीवन की
 स्थिति से, दोनों के नियामक अव्यय पुरुष के परिचय से और उस सर्वोपरि परम 
सत्तावान ब्रह्म के साक्षात दर्शन से अर्जुन के मन का उद्धार करना, यही 
उनका लक्ष्य हुआ। इसी तत्वचर्चा का विषय गीता है। पहले अध्याय में सामान्य 
रीति से भूमिका रूप में अर्जुन ने भगवान से अपनी स्थिति कह दी।</p>
<p  >दूसरे अध्याय का नाम 
सांख्ययोग है। इसमें जीवन की दो प्राचीन संमानित परंपराओं का तर्कों द्वारा
 वर्णन आया है। अर्जुन को उस कृपण स्थिति में रोते देखकर कृष्ण ने उसका 
ध्यान दिलाया है कि इस प्रकार का क्लैव्य और हृदय की क्षुद्र दुर्बलता 
अर्जुन जैसे वीर के लिए उचित नहीं।</p>
<p  >कृष्ण ने अर्जुन की अब तक 
दी हुई सब युक्तियों को प्रज्ञावाद का झूठा रूप कहा। उनकी युक्ति यह है कि 
प्रज्ञादर्शन काल, कर्म और स्वभाव से होनेवाले संसार की सब घटनाओं और 
स्थितियों को अनिवार्य रूप से स्वीकार करता है। जीना और मरना, जन्म लेना और
 बढ़ना, विषयों का  आना और जाना। सुख और दुख का अनुभव, ये तो संसार में होते
 ही हैं, इसी को प्राचीन आचार्य पर्यायवाद का नाम भी देते थे। काल की 
चक्रगति इन सब स्थितियों को लाती है और ले जाती है। जीवन के इस स्वभाव को 
जान लेने पर फिर शोक नहीं होता। यही भगवान का व्यंग्य है कि प्रज्ञा के 
दृष्टिकोण को मानते हुए भी अर्जुन इस प्रकार के मोह में क्यों पड़ गया है।</p>
<p  >ऊपर के दृष्टिकोण का एक 
आवश्यक अंग जीवन की नित्यता और शरीर की अनित्यता था। नित्य जीव के लिए शोक 
करना उतना ही व्यर्थ है जितना अनित्य शरीर को बचाने की चिंता। ये दोनों 
अपरिहार्य हैं। जन्म और मृत्यु बारी बारी से होते ही हैं, ऐसा समझकर शोक 
करना उचित नहीं है।</p>
<p  >फर एक दूसरा दृष्टिकोण 
स्वधर्म का है। जन्म से ही प्रकृति ने सबके लिए एक धर्म नियत कर दिया है। 
उसमें जीवन का मार्ग, इच्छाओं की परिधि, कर्म की शक्ति सभी कुछ आ जाता है। 
इससे निकल कर नहीं भागा जा सकता। कोई भागे भी तो प्रकृत्ति उसे फिर खींच 
लाती है।</p>
<p  >इस प्रकार काल का परिवर्तन 
या परिमाण, जीव की नित्यता और अपना स्वधर्म या स्वभाव जिन युक्तियों से 
भगवान्, ने अर्जुन को समझाया है उसे उन्होंने सांख्य की बुद्धि कहा है। 
इससे आगे अर्जुन के प्रश्न न करने पर भी उन्होंने योगमार्ग की बुद्धि का भी
 वर्णन किया। यह बुद्धि कर्म या प्रवृत्ति मार्ग के आग्रह की बुद्धि है 
इसमें कर्म करते हुए कर्म के फल की आसक्ति से अपने को बचाना आवश्यक है। 
कर्मयोगी के लिए सबसे बड़ा डर यही है कि वह फल की इच्छा के दल दल में फँस 
जाता है; उससे उसे बचना चाहिए।</p>
<p  >अर्जुन को संदेह हुआ कि 
क्या इस प्रकार की बुद्धि प्राप्त करना संभव है। व्यक्ति कर्म करे और फल न 
चाहे तो उसकी क्या स्थिति होगी, यह एक व्यावहारिक शंका थी। उसने पूछा कि इस
 प्रकार का दृढ़ प्रज्ञावाला व्यक्ति जीवन का व्यवहार कैसे करता है? आना, 
जाना, खाना, पीना, कर्म करना, उनमें लिप्त होकर भी निर्लेप कैसे रहा जा 
सकता है? कृष्ण ने कितने ही प्रकार के बाह्य इंद्रियों की अपेक्षा मन के 
संयम की व्याख्या की है। काम, क्रोध, भय, राग, द्वेष के द्वारा मन क ा 
सौम्यभाव बिगड़ जाता है और इंद्रियाँ वश में नहीं रहतीं। इंद्रियजय ही सबसे 
बड़ी आत्मजय है। बाहर से कोई विषयों को छोड़ भी दे तो भी भीतर का मन नहीं 
मानता। विषयों का स्वाद जब मन से जाता है, तभी मन प्रफुल्लित, शांत और सुखी
 होता है। समुद्र में नदियाँ आकर मिलती हैं पर वह अपनी मर्यादा नहीं छोड़ता।
 ऐसे ही संसार में रहते हुए, उसके व्यवहारों को स्वीकारते हुए, अनेक 
कामनाओं का प्रवेश मन में होता रहता है। किंतु उनसे जिसका मन अपनी मर्यादा 
नहीं खोता उसे ही शांति मिलती हैं। इसे प्राचीन अध्यात्म परिभाषा में गीता 
में ब्राह्मीस्थिति कहा है।</p>
</font><p><font    size="4">इस
 प्रकार सांख्य की व्याख्या का उत्तर सुनकर कर्मयोग नामक तीसरे अध्याय में 
अर्जुन ने इस विषय में और गहरा उतरने के लिए स्पष्ट प्रश्न किया कि सांख्य 
और योग इन दोनों मार्गों में आप किसे अच्छा समझते हैं और क्यों नहीं यह 
निश्चित कहते कि मैं इन दोनों में से किसे अपनाऊँ? इसपर कृष्ण ने भी उतनी 
ही स्पष्टता से उत्तर दिया कि लोक में दो निष्ठाएँ या जीवनदृष्टियाँ हैं</font><font padma_font_family_property="Courier New" face="Courier New" size="4">-</font><font    size="4">सांख्यवादियों
 के लिए ज्ञानयोग है और कर्ममार्गियों के लिए कर्मयोग है। यहाँ कोई व्यक्ति
 कर्म छोड़ ही नहीं सकता। प्रकृति तीनों गुणों के प्रभाव से व्यक्ति को कर्म
 करने के लिए बाध्य करती है। कर्म से बचनेवालों के प्रति एक बड़ी शंका है, 
वह यह कि वे ऊपर से तो कर्म छोड़ बैठते हैं पर मन ही मन उसमें डूबे रहते 
हैं। यह स्थिति असह्य है और इसे कृष्ण ने गीता में मिथ्याचार कहा है। मन 
में कर्मेद्रियों को रोककर कर्म करना ही सरल मानवीय मार्ग है। कृष्ण ने 
चुनौती के रूप में यहाँ तक कह दिया कि कर्म के बिना तो खाने के लिए अन्न भी
 नहीं मिल सकता। फिर कृष्ण ने कर्म के विधान को चक्र के रूप में उपस्थित 
किया। न केवल सामाजिक धरातल पर भिन्न व्यक्तियों के कर्मचक्र अरों की तरह 
आपस में पिरोए हुए हैं बल्कि पृथ्वी के मनुष्य और स्वर्ग के देवता दोनों का
 संबंध  भी कर्मचक्र पर आश्रित है। प्रत्यक्ष है कि यहाँ मनुष्य कर्म करते 
हैं, कृषि करते हैं और दैवी शक्तियाँ वृष्टि का जल भेजती हैं। अन्न और 
पर्जन्य दोनों कर्म से उत्पन्न होते हैं। एक में मानवीय कर्म, दूसरे में 
दैवी कर्म। फिर कर्म के पक्ष में लोकसंग्रह की युक्ति दी गई है, अर्थात् 
कर्म के बिना समाज का ढाँचा खड़ा नहीं रह सकता। जो लोक के नेता हैं, जनक 
जैसे ज्ञानी हैं, वे भी कर्म में प्रवृत्ति रखते हैं। कृष्ण ने स्वयं अपना 
ही दृष्टांत देकर कहा कि मैं नारायण का रूप हूँ, मेरे लिए कुछ कर्म शेष 
नहीं है। फिर भी तंद्रारहित होकर कर्म करता हूँ और अन्य लोग मेरे मार्ग पर 
चलते हैं। अंतर इतना ही है कि जो मूर्ख हैं वे लिप्त होकर कर्म करते हैं पर
 ज्ञानी असंग भाव से कर्म करता है। गीता में यहीं एक साभिप्राय शब्द 
बुद्धिभेद है। अर्थात् जो साधारण समझ के लोग कर्म में लगे हैं उन्हें उस 
मार्ग से उखाड़ना उचित नहीं, क्योंकि वे ज्ञानवादी बन नहीं सकते, और यदि 
उनका कर्म भी छूट गया तो वे दोनों ओर से भटक जायँगे।</font></p><font  size="4">
<p  >चौथे अध्याय में, जिसका नाम
 ज्ञान-कर्म-संन्यास-योग है, यह बाताया गया है कि ज्ञान प्राप्त करके कर्म 
करते हुए भी कर्मसंन्यास का फल किस उपाय से प्राप्त किया जा सकता है। इसमें
 सच्चे कर्मयोग को चक्रवर्ती राजाओं की परंपरा में घटित माना है। मांधाता, 
सुदर्शन आदि अनेक चक्रवर्ती राजाओं के दृष्टांत दिए गए हैं। यहीं गीता का 
वह प्रसिद्ध आश्वासन है कि जब जब धर्म की ग्लानि होती है तब तब मनुष्यों के
 बीच भगवान का अवतार होता है, अर्थात् भगवान की शक्ति विशेष रूप से मूर्त 
होती है।</p>
</font><p><font    size="4">यहीं पर एक वाक्य विशेष ध्यान देने योग्य है</font><font padma_font_family_property="Courier New" face="Courier New" size="4">-</font><font    size="4">क्षिप्रं हि मानुषे लोके सिद्धिर्भवति कर्मजा (४१२)। </font><font padma_font_family_property="Arial" face="Arial" size="4">&#8216;</font><font    size="4">कर्म से सिद्धि</font><font padma_font_family_property="Arial" face="Arial" size="4">&#8217;</font><font padma_font_family_property="Courier New" face="Courier New" size="4">-</font><font    size="4">इससे
 बड़ा प्रभावशाली सूत्र गीतादर्शन में नहीं है। किंतु गीतातत्व इस सूत्र में
 इतना सुधार और करता है कि वह कर्म असंग भाव से अर्थात् फलासक्ति से बचकर 
करना चाहिए।</font></p><font  size="4">
<p  >पाँचवे कर्मसंन्यास योग 
नामक अध्याय में फिर वे ही युक्तियाँ और दृढ़ रूप में कहीं गई हैं। इसमें 
कर्म के साथ जो मन का संबंध है, उसके संस्कार पर या उसे विशुद्ध करने पर 
विशेष ध्यान दिलाया गया है। यह भी कहा गया है कि ऊँचे धरातल पर पहुँचकर 
सांख्य और योग में कोई भेद नहीं रह जाता है। किसी एक मार्ग पर ठीक प्रकार 
से चले तो समान फल प्राप्त होता है। जीवन के जितने कर्म हैं, सबको समर्पण 
कर देने से व्यक्ति एकदम शांति के ध्रुव बिंदु पर पहुँच जाता है और जल में 
खिले कमल के समान कर्म रूपी जल से लिप्त नहीं होता।</p>
</font><p><font    size="4">छठा अध्याय आत्मसंयम योग है जिसका विषय नाम से ही प्रकट है। जितने विषय हैं उन सबसे इंद्रियों का संयम</font><font padma_font_family_property="Courier New" face="Courier New" size="4">-</font><font    size="4">यही कर्म और ज्ञान का निचोड़ है। सुख में और दुख में मन की समान स्थिति, इसे ही योग कहते हैं।</font></p><p>
<font    size="4">सातवें
 अध्याय की संज्ञा ज्ञानविज्ञान योग है। ये प्राचीन भारतीय दर्शन की दो 
परिभाषाएँ हैं। उनमें भी विज्ञान शब्द वैदिक दृष्टि से बहुत ही महत्वपूर्ण 
था। सृष्टि के नानात्व का ज्ञान विज्ञान है और नानात्व से एकत्व की ओर 
प्रगति ज्ञान है। ये दोनों दृष्टियाँ मानव के लिए उचित हैं। इस प्रसंग में 
विज्ञान की दृष्टि से अपरा और परा प्रकृति के इन दो रूपों की जो सुनिश्चित 
व्याख्या यहाँ गीता ने दी है, वह अवश्य ध्यान देने योग्य है। अपरा प्रकृति 
में आठ तत्व हैं, पंचभूत, मन, बुद्धि और अहंकार। जिस अंड से मानव का जन्म 
होता है। उसमें ये आठों रहते हैं। किंतु यह प्राकृत सर्ग है अर्थात् यह जड़
 है। इसमें ईश्वर की चेष्टा के संपर्क से जो चेतना आती है उसे परा प्रकृति 
कहते हैं; वही जीव है। आठ तत्वों के साथ मिलकर जीवन नवाँ तत्व हो जाता है। 
इस अध्याय में भगवान के अनेक रूपों का उल्लेख किया गया है जिनका और विस्तार
 विभूतियोग नामक दसवें अध्याय में आता है। यहीं विशेष भगवती दृष्टि का भी 
उल्लेख है जिसका सूत्र</font><font padma_font_family_property="Courier New" face="Courier New" size="4">-</font><font    size="4">वासुदेव:
 सर्वमिति, सब वसु या शरीरों में एक ही देवतत्व है, उसी की संज्ञा विष्णु 
है। किंतु लोक में अपनी अपनी रु चि के अनुसार अनेक नामों और रूपों में उसी 
एक देवतत्व की उपासना की जाती है। वे सब ठीक हैं। किंतु अच्छा यही है कि 
बुद्धिमान मनुष्य उस ब्रह्मतत्व को पहचाने जो अध्यात्म विद्या का सर्वोच्च 
शिखर है।</font></p><p>
<font    size="4">आठवें
 अध्याय की संज्ञा अक्षर ब्रह्मयोग है। उपनिषदों में अक्षर विद्या का 
विस्तार हुआ। गीता में उस अक्षरविद्या का सार कह दिया गया है</font><font padma_font_family_property="Courier New" face="Courier New" size="4">-</font><font    size="4">अक्षर
 ब्रह्म परमं, अर्थात् परब्रह्म की संज्ञा अक्षर है। मनुष्य, अर्थात् जीव
 और शरीर की संयुक्त रचना का ही नाम अध्यात्म है। जीवसंयुक्त भौतिक देह की 
संज्ञा क्षर है और केवल शक्तितत्व की संज्ञा आधिदैवक है। देह के भीतर जीव, 
ईश्वर तथा भूत ये तीन शक्तियाँ मिलकर जिस प्रकार कार्य करती हैं उसे 
अधियज्ञ कहते हैं। गीताकार ने दो श्लोकों में (८।३-४) इन छह पारिभाषाओं का 
स्वरूप बाँध दिया है। गीता के शब्दों में ॐ एकाक्षर ब्रह्म है (८।१३)।</font></p><font  size="4">
<p  >नवें अध्याय को राजगुह्ययोग
 कहा गया है, अर्थात् यह अध्यात्म विद्या विद्याराज्ञी है और यह गुह्य 
ज्ञान सबमें श्रेष्ठ है। राजा शब्दका एक अर्थ मन भी था। अतएव मन की दिव्य 
शक्तिमयों को किस प्रकार ब्रह्ममय बनाया जाय, इसकी युक्ति ही राजविद्या है।
 इस क्षेत्र में ब्रह्मतत्व का निरूपण ही प्रधान है, उसी से व्यक्त जगत का 
बारंबार निर्माण होता है। वेद का समस्त कर्मकांड यज्ञ, अमृत, और मृत्यु, 
संत और असंत, और जितने भी देवी देवता है, सबका पर्यवसान ब्रह्म में है। लोक
 में जो अनेक प्रकार की देवपूजा प्रचलित है, वह भी अपने अपने स्थान में ठीक
 है, समन्वय की यह दृष्टि भागवत आचार्यों को मान्य थी, वस्तुत: यह उनकी बड़ी
 शक्ति थी। इसी दृष्टिकोण का विचार या व्याख्या दसवें अध्याय में पाई जाती 
है। इसका नाम विभूतियोग है। इसका सार यह है कि लोक में जितने देवता हैं, सब
 एक ही भगवान, की विभूतियाँ हैं, मनुष्य के समस्त गुण और अवगुण भगवान की 
शक्ति के ही रूप हैं। बुद्धि से इन छुटभैए देवताओं की व्याख्या चाहे ने हो 
सके किंतु लोक में तो वह हैं ही। कोई पीपल को पूज रहा है। कोई पहाड़ को कोई 
नदी या समुद्र को, कोई उनमें रहनेवाले मछली, कछुओं को। यों कितने देवता 
हैं, इसका कोई अंत नहीं। विश्व के इतिहास में देवताओं की यह भरमार सर्वत्र 
पाई जाती है। भागवतों ने इनकी सत्ता को स्वीकारते हुए सबको विष्णु का रूप 
मानकर समन्वय की एक नई दृष्टि प्रदान की। इसी का नाम विभूतियोग है। जो सत्व
 जीव बलयुक्त अथवा चमत्कारयुक्त है, वह सब भगवान का रूप है। इतना मान लेने 
से चित्त निर्विरोध स्थिति में पहुँच जाता है।</p>
<p  >११वें अध्याय का नाम 
विश्वरूपदर्शन योग है। इसमें अर्जुन ने भगवान का विश्वरूप देखा। विराट रूप 
का अर्थ है मानवीय धरातल और परिधि के ऊपर जो अनंत विश्व का प्राणवंत 
रचनाविधान है, उसका साक्षात दर्शन। विष्णु का जो चतुर्भुज रूप है, वह 
मानवीय धरातल पर सौम्यरूप है।</p>
</font><p><font    size="4">जब अर्जुन ने भगवान का विराट रूप देखा तो उसके मस्तक का विस्फोटन होने लगा। </font><font padma_font_family_property="Arial" face="Arial" size="4">&#8216;</font><font    size="4">दिशो न जाने न लभे च शर्म</font><font padma_font_family_property="Arial" face="Arial" size="4">&#8217;</font><font    size="4">
 ये ही घबराहट के वाक्य उनके मुख से निकले और उसने प्रार्थना की कि मानव के
 लिए जो स्वाभाविक स्थिति ईश्वर ने रखी है, वही पर्याप्त है। गीता का ११वाँ
 अध्याय किसी महाकवि की विलक्षण कल्पना है। काव्य की ऐसी ओजस्विनी शक्ति 
अन्यत्र नहीं है।</font></p><font  size="4">
<p  >१३वें अध्याय में एक सीधा विषय क्षेत्र और क्षेत्रज्ञ का विचार है। यह शरीर क्षेत्र है, उसका जाननेवाला जीवात्मा क्षेत्रज्ञ है।</p>
</font><p><font    size="4">१४ वें अध्याय का नाम गुणत्रय विभाग योग है। यह विषय समस्त वैदिक, दार्शनिक और पौराणिक तत्वचिंतन का निचोड़ है</font><font padma_font_family_property="Courier New" face="Courier New" size="4">-</font><font    size="4">सत्व, रज, तम नामक तीन गुण</font><font padma_font_family_property="Courier New" face="Courier New" size="4">-</font><font    size="4">त्रिको
 की अनेक व्याख्याएँ हैं। गुणों की साम्यावस्था का नाम प्रधान या प्रकृति 
है। गुणों के वैषम्य से ही वैकृत सृष्टि का जन्म होता है। अकेला सत्व शांत 
स्वभाव से निर्मल प्रकाश की तरह स्थिर रहता है और अकेला तम भी जड़वत 
निश्चेष्ट रहता है। किंतु दोनों के बीच में छाया हुआ रजोगुण उन्हें चेष्टा 
के धरातल पर खींच लाता है। गति तत्व का नाम ही रजस है।</font></p><p>
<font    size="4">१५वें
 अध्याय का नाम पुरु षोत्तमयोग है। इसमें विश्व का अश्वत्थ के रूप में 
वर्णन किया गया है। यह अश्वत्थ रूपी संसार महान विस्तारवाला है। देश और काल
 में इसका कोई अंत नहीं है। किंतु इसका जो मूल या केंद्र है, जिसे ऊर्ध्व 
कहते हैं, वह ब्रह्म ही है एक ओर वह परम तेज, जो विश्वरूपी अश्वत्थ को जन्म
 देता है, सूर्य और चंद्र के रूप में प्रकट है, दूसरी ओर वही एक एक चैतन्य 
केंद्र में या प्राणि शरीर में आया हुआ है। जैसा गीता में स्पष्ट कहा है</font><font padma_font_family_property="Courier New" face="Courier New" size="4">-</font><font    size="4">अहं
 वैश्वानरो भूत्वा प्राणिनां देहमाश्रित: (१५।१४)। वैश्वानर या प्राणमयी 
चेतना से बढ़कर और दूसरा रहस्य नहीं है। नर या पुरु ष तीन हैं</font><font padma_font_family_property="Courier New" face="Courier New" size="4">-</font><font    size="4">क्षर,
 अक्षर और अव्यय। पंचभूतों का नाम क्षर है, प्राण का नाम अक्षर है और 
मनस्तत्व या चेतना की संज्ञा अव्यय है। इन्हीं तीन नरों की एकत्र स्थिति से
 मानवी चेतना का जन्म होता है उसे ही ऋषियों ने वैश्वानर अग्नि कहा है।</font></p><font  size="4">
<p  >१६वें अध्याय में देवासुर 
संपत्ति का विभाग बताया गया है। आरंभ से ही ऋग्देव में सृष्टि की कल्पना 
दैवी और आसुरी शक्तियों के रूप में की गई है। यह सृष्टि के द्विविरुद्ध रूप
 की कल्पना है, एक अच्छा और दूसरा बुरा। एक प्रकाश में, दूसरा अंधकार में। 
एक अमृत, दूसरा मर्त्य। एक सत्य, दूसरा अनृत।</p>
<p  >१७वें अध्याय की संज्ञा 
श्रद्धात्रय विभाग योग है। इसका संबंध सत, रज और तम, इन तीन गुणों से ही 
है, अर्थात् जिसमें जिस गुण का प्रादुर्भाव होता है, उसकी श्रद्धा या जीवन
 की निष्ठा वैसी ही बन जाती है। यज्ञ, तप, दान, कर्म ये सब तीन प्रकार की 
श्रद्धा से संचालित होते हैं। यहाँ तक कि आहार भी तीन प्रकार का है। उनके 
भेद और लक्षण गीता ने यहाँ बताए हैं।</p>
<p  >१८वें अध्याय की संज्ञा 
मोक्षसंन्यास योग है। इसमें गीता के समस्त उपदेशों का सार एवं उपसंहार है। 
यहाँ पुन: बलपूर्वक मानव जीवन के लिए तीन गुणों का महत्व कहा गया है। 
पृथ्वी के मानवों में और स्वर्ग के देवताओं में कोई भी ऐसा नहीं जो प्रकृति
 के चलाए हुए इन तीन गुणों से बचा हो। मनुष्य को बहुत देख भालकर चलना 
आवश्यक है जिससे वह अपनी बुद्धि और वृत्ति को बुराई से बचा सके और क्या 
कार्य है, क्या अकार्य है, इसको पहचान सके। धर्म और अधर्म को, बंध और मोक्ष
 को, वृत्ति और निवृत्ति को जो बुद्धि ठीक से पहचनाती है, वही सात्विकी 
बुद्धि है और वही मानव की सच्ची उपलब्धि है।</p>
<p  >इस प्रकार भगवान ने जीवन के
 लिए व्यावहारिक मार्ग का उपदेश देकर अंत में यह कहा है कि मनुष्य को चाहिए
 कि संसार के सब व्यवहारों का सच्चाई से पालन करते हुए, जो अखंड चैतन्य 
तत्व है, जिसे ईश्वर कहते हैं, जो प्रत्येक प्राणी के हृद्देश या केंद्र 
में विराजमान है, उसमें विश्वास रखे, उसका अनुभव करे। वही जीव की सत्ता है,
 वही चेतना है और वही सर्वोपरि आनंद का स्रोत है।</p>
</font>
<p><font    size="4">सं. ग्रं.</font><font padma_font_family_property="Courier New" face="Courier New" size="4">-</font><font    size="4">शंकराचार्य 
  : गीताभाष्य; लोकमान्य 
  तिलक : गीता रहस्य; 
  मधुसूदन ओझा 
  : श्रीमद्भगवदगीताया 
  : विज्ञानभाष्यम, 
  कांडचतुष्टयात्मकम, 
  मोतीलाल शास्त्री: 
  गीताभाष्य भूमिका; 
  गिरिधर शर्मा 
  चतुर्वेदी : गीता 
  प्रवचन भाष्य। (वासुदेवारण 
  अग्रवाल)</font></p>
<font size="2"></font></body></html>