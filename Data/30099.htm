<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कुटुंब</b></font><font    size="4">
 रक्त-संबंधियों का समूह। सामान्य बोलचाल में इस शब्द के प्रयोग से यह 
स्पष्ट नहीं हो पाता कि इस समूह के सदस्य कौन कहे जायेंगे। मानवशास्त्री और
 समाजशास्त्री कुटुंब के अर्थ को स्पष्ट करने के लिए अनेक कौटुंबिक समूहों 
(किन ग्रपु) का जिक्र करते हैं। उनके अनुसार वे सभी समूह कौटुंबिक समूह हैं
 जिनके सदस्यों में कौटुंबिक संबंध पाए जाते हैं। कौटुंबिक समूहों में सबसे
 छोटा और कुटुंब का केंद्रीय समूह परिवार है। परिवार के अलावा वंश, कुल, 
बंधु, बांधव, सपिंड आदि अन्य कौटुंबिक समूह हैं।</font></p>
<font  size="4"> 
<p  >परिवार तथा 
  अन्य कौटुंबिक 
  समूहों में पहला 
  भेद यह है कि 
  परिवार में 
  रक्तसंबंधियों 
  के अलावा वैवाहिक 
  संबंधवाले व्यक्ति 
  भी पाए जाते हैं। 
  उदाहरणत:, माता, 
  पिता और बच्चोंवाले 
  परिवार में, 
  माता, पिता और 
  बच्चों के बीच 
  में रक्तसंबंध है 
  तथा पति पत्नी 
  में वैवाहिक 
  संबंध है। पर 
  अन्य कौटुंबिक 
  समूहों में केवल 
  रक्तसंबंधी सदस्य 
  होते हैं। इसके 
  अलावा एक परिवारों 
  के सदस्यों का 
  एक ही आवास होता 
  है, जब कि अन्य कौटुंबिक 
  समूहों के सदस्यों 
  के लिए एक सामान्य 
  आवास आवश्यक नहीं 
  है। परिवार 
  का स्वरूप आवास 
  के नियमों से 
  प्रभावित होता 
  है, जैसे यदि 
  एक समाज में पत्नी-पति 
  के घर पर रहने 
  के बजाय अपनी 
  माँ के घर ही 
  रहती हो, तो 
  ऐसे परिवार 
  को हम मातृस्थानीय 
  परिवार (मेट्रिलोकल 
  फ़ेमिली) कहते 
  हैं। इसके विपरीत 
  अन्य कौटुंबिक 
  समूह वंशानुक्रम 
  (डिसेंट) के नियमों 
  पर आधारित 
  है। एक व्यक्ति के लिए 
  कुटुंब के व्यक्तियों 
  को कामकाज 
  के समय निमंत्रित 
  करना या उनके 
  यहाँ निमंत्रण 
  में जाना, उनसे 
  सहायता लेना 
  या उनको सहायता 
  देना, कौटुंबिक 
  संबंधों को 
  निभाने के लिए 
  अनिवार्य हैं।</p>
<p  >कौटुंबिक संबंधों 
  को निभाने के 
  पहले यह जानना 
  आवश्यक है कि कौन 
  व्यक्ति इस समूह 
  के सदस्य है। जो 
  व्यक्ति रक्तसंबंधी 
  हैं और बच्चे के 
  जन्म के अवसर से 
  कौटुंबिक संबंधों 
  को निभा रहे 
  हैं, व्यावहारिक 
  रूप में वे ही कुटुंबी 
  हैं। वैसे, जितने 
  भी रक्तसंबंधी 
  है वे सभी किसी 
  न किसी कौटुंबिक 
  समूह के सदस्य 
  हैं।</p>
<p  >सं. ग्रं.---मर्डाक 
  : सोशल स्ट्रक्चर, 
  मैकमिलन कंपनी, 
  न्यूयार्क; लावी 
  : प्रिमिटिव सोसाइटी, 
  रटलेज केगनपाल, 
  लंदन । (कैलााश्नाथ 
  शर्मा)</p>
</font><font size="2"></font>
</body></html>