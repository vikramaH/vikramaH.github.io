<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कनैन </b></font><font    size="4">वानस्पतिक
 जगत् में पाया जानेवाला नाइट्रोजनयुक्त, समाक्षार समान, ऐल्कोलॉयड नामक, 
रासायनिक द्रव्य, जो बहुत  ही महत्वपूर्ण और लोककल्याणकारी ओषधि माना जाता 
है। यह पौष्टिक तथा अग्निवर्धक है। इसका उपयोग गले और सर्दी के विकारों को 
शांत करने तथा विशेष रूप से मलेरिया ज्वर के श्मन के लिए विविध प्रकार की 
ओषधियों में किया जाता है। कुनैन रूबिसेइई कुल </font><font padma_font_family_property="Times New Roman, Times, serif" face="Times New Roman, Times, serif" size="4">(Fam. Rubiaceae)</font><font    size="4"> के सिकोना लेजरियाना मोइंस </font><font padma_font_family_property="Times New Roman, Times, serif" face="Times New Roman, Times, serif" size="4">(Cinchona ledgeriana Mones)</font><font    size="4">, सिंकोना केलिसाया वेड्ड </font><font padma_font_family_property="Times New Roman, Times, serif" face="Times New Roman, Times, serif" size="4">(Cinchona calisaya Wedd)</font><font    size="4"> इत्यादि प्रजातियों के पौधों की छाल से अलग किया जाता है। साधारणतया कुनैन इन पौधों की छाल में कुइनिकाम्ल </font><font padma_font_family_property="Times New Roman, Times, serif" face="Times New Roman, Times, serif" size="4">(Quinic acid)</font><font    size="4"> और सिंकोटैनिकाम्ल </font><font padma_font_family_property="Times New Roman, Times, serif" face="Times New Roman, Times, serif" size="4">(Cinchotannic acid)</font><font    size="4"> के यौगिक में ऐल्केलॉइड रूप में पाया जाता हैं।</font></p><p>
<font    size="4">सिंकोना के पौधों की छाल में कुनैन की खोज का क्षेय फूरक्र्वा </font><font padma_font_family_property="Times New Roman, Times, serif" face="Times New Roman, Times, serif" size="4">(Fourcroy)</font><font    size="4"> को १७९२ ई. में प्राप्त हुआ, किंतु इसे विशुद्ध रासायनिक रूप सर्वप्रथम पेल्त्ये </font><font padma_font_family_property="Times New Roman, Times, serif" face="Times New Roman, Times, serif" size="4">(Pelletier)</font><font    size="4"> और कावाँटू </font><font padma_font_family_property="Times New Roman, Times, serif" face="Times New Roman, Times, serif" size="4">(Caventou)</font><font    size="4"> ने १८२० ई. में दिया।</font></p>
<font  size="4"> 
<p  >इसका रासायनिक 
  संघटन निम्नलिखित 
  प्रकार है :</p>
<p align="center"><img src="30116_files/30116-1.gif" width="656" height="279"></p>
</font> 
<p><font    size="4">कुनैन के रंगविहीन, सुई के सदृश, लंबे मणिभों का गलनांक १७४.४<sup  >०</sup>-१७५.०<sup  >० </sup>सें० और विशिष्ट अवस्थाओं में विशिष्ट घूर्णन-१५८.२<sup  >०</sup> सें० पाया गया है। कुनैन का स्वाद बहुत ही कड़वा होता है और इसके सल्फयूरिक अम्ल के विलयन में विशेष प्रकार के रंग की प्रतिदीप्ति </font><font padma_font_family_property="Times New Roman, Times, serif" face="Times New Roman, Times, serif" size="4">(Fluorescence)</font><font    size="4"> दिखाई पड़ती है। इसके प्रकाशीय समावयव </font><font padma_font_family_property="Times New Roman, Times, serif" face="Times New Roman, Times, serif" size="4">(Optical isomer)</font><font    size="4"> कुइनिडीन </font><font padma_font_family_property="Times New Roman, Times, serif" face="Times New Roman, Times, serif" size="4">(Quinidine)</font><font    size="4"> का गलनांक १७३.५<sup  >०</sup> सें. पाया गया है।</font></p><p>
<font    size="4">सिंकोना की छाल में से इसके पृथक्करण के लिए छाल को बुझे हुए चूने और दाहक </font><font padma_font_family_property="Times New Roman, Times, serif" face="Times New Roman, Times, serif" size="4">(Caustic)</font><font    size="4">
 सोडा के ५ प्रतिशत विलयन के साथ पीस लिया जाता है। केरासीन जैसे उपयुक्त 
विलायकों के साथ ऐल्केलॉइड के अंश को प्रोटीन और कार्बोहाइड्रेट से यथासंभव
 अलग करके विलायक को वाष्पीकरण की क्रिया द्वारा पृथक् कर लिया जाता है। 
बचे हुए द्रव्यों को थोड़ा गरम और पानी में घुले सल्फयूरिक अम्ल में विलीन 
कर कुछ समय के लिए अलग रखा जाता है, जिससे तैलीय और रेजिन सदृश पदार्थ 
छानकर निकाले जा सकें। तत्पश्चात् ऐल्कैलॉइड के अम्लीय यौगिक को विरंजक 
कार्बन से स्वच्छ करके और विलयन को गाढ़ा बनाकर मणिभ के रूप में अलग कर लिया
 जाता है। उपयुक्त प्रयोग द्वारा विशुद्ध ऐल्कैलॉइड को भी आवश्यकतानुसार 
पुनरज्जीवित कर लिया जाता है।</font></p>
<font  size="4"> 
<p  >सं. ग्रं.-किर्क, रेमंड 
  ई. तथा ओथमर, 
  डोनलफ : एंसाइक्लोपीडिया 
  ऑव केमिकल 
  टेक्नॉलोजी, 
  खंड १; गवर्नमेंट 
  ऑव इंडिया, मिनिस्ट्री 
  ऑव हेल्थ : फार्मेकोपीआ 
  ऑव इंडिया (दिल्ली, 
  १९५५)। (सद्गोपाल 
  .)</p>
</font><font size="2"></font>
</body></html>