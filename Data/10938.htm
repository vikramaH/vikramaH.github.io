<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="4"><b  >आम्रपाली</b></font><font   > 
  बौद्ध काल में 
  वैशाली के वृज्जिसंघ 
  की इतिहासप्रसिद्ध 
  राजनृत्यांगना 
  जिसका एक नाम 
  अंबपाली भी है। 
  उस युग में राज 
  नर्तकी का पद 
  बड़ा गौरवपूर्ण 
  और सम्मानित 
  माना जाता था। 
  साधारण जन 
  तो उस तक पहुँच 
  भी नहीं सकते 
  थे। समाज के उच्च 
  वर्ग के लोग 
  भी उसके कृपाकटाक्ष 
  के लिए लालायित 
  रहते थे। कहते 
  हैं, भगवान तथागत 
  ने भी उसे 'आर्या 
  अंबा' कहकर संबोधित 
  किया था तथा 
  उसका आतिथ्य ग्रहण 
  किया था। धम्मसंघ 
  में पहले भिक्षुणियाँ 
  नहीं ली जाती 
  थीं, यशोधरा 
  को भी बुद्ध ने 
  भिक्षुणी बनाने 
  से इन्कार कर दिया 
  था, किंतु आम्रपाली 
  की श्रद्धा, भक्ति और 
  मन की विरक्ति 
  से प्रभावित होकर 
  नारियों को 
  भी उन्होंने संघ 
  में प्रवेश का अधिकार 
  प्रदान किया।</font></p>
<font > 
<p  > आम्रपाली 
  को लेकर भारतीय 
  भाषाओं में बहुत 
  से काव्य, नाटक 
  और उपन्यास लिखे 
  गए हैं। अजातशत्रु 
  उसके प्रेमियों 
  में था और उस 
  समय के उपलब्ध सहित्य 
  में अजातशत्रु के 
  पिता बिंबसार 
  को भी गुप्त रूप 
  से उसका प्रणयार्थी 
  बताया गया है।	(स.)</p>
</font>
<p><b><font  size="4"></font></b></p>
</body></html>