<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सैलिसिलिक अम्ल</span></b><span   style="font-size: 14pt; font-family: DV-TTSurekhEN;"> 
    यह अर्थोहाइड्रोक्सि बेंजोइक (</span><span padma_font_family_property="Courier" style="font-size: 14pt; font-family: Courier;">C<sub padma_font_family_property="Courier">7</sub> H<sub padma_font_family_property="Courier">6</sub> 
    O<sub padma_font_family_property="Courier">3</sub></span><span   style="font-size: 14pt; font-family: DV-TTSurekhEN;">) अम्ल है जो मेथाइल एस्टर के रूप में विंटरग्रीन 
    तेल का प्रमुख अवयव है। तेल में सैलिसिन (</span><span padma_font_family_property="Courier" style="font-size: 14pt; font-family: Courier;">Salicin</span><span   style="font-size: 14pt; font-family: DV-TTSurekhEN;">) 
    नामक ग्लुकोसाइड रहता है। जिसमें सैलिसिलिक अम्ल सैलिजेनिन 
    नामक ऐल्कोहल से संयुक्त रहता है। यह वर्णरहित सूच्याकार 
    क्रिस्टल बनाता है जिसका गलनांक १५५</span><span style="font-size: 14pt; font-family: Symbol;"><span padma_font_family_property="Symbol" style="">�</span></span><span   style="font-size: 14pt; font-family: DV-TTSurekhEN;"> से. है। ठंडे 
    जल में बहुत कम विलेय है पर उष्ण जल, ऐल्कोहल और क्लोरोफार्म 
    में शीघ्र विलेय है, इसका जलीय या ऐल्कोहलीय विलयन फेरिक 
    क्लोराइड से बैंगनी (</span><span padma_font_family_property="Courier" style="font-size: 14pt; font-family: Courier;">voilet</span><span   style="font-size: 14pt; font-family: DV-TTSurekhEN;">) 
    रंग बनाता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रसायनशाला 
    में या बड़े पैमाने पर कोलबे विधि (</span><span padma_font_family_property="Courier" style="font-size: 14pt; font-family: Courier;">Cholbeis method</span><span   style="font-size: 14pt; font-family: DV-TTSurekhEN;">) 
    से लगभग १४०</span><span style="font-size: 14pt; font-family: Symbol;"><span padma_font_family_property="Symbol" style="">�</span></span><span   style="font-size: 14pt; font-family: DV-TTSurekhEN;"> 
    से. पर सोडियम फीनेट का कार्बन डाइआक्साइड के साथ 
    दबाव में गरम करने से सैलिसिलिक अम्ल बनता है। यहाँ सोडियम 
    फीनेट कार्बन डाइआक्साइड के साथ संबद्ध हो फीनोल आर्थोकार्बोक्सिलिक 
    अम्ल का सोडियम लवण बनता है जिसमें खनिज अम्लों के डालने 
    से सैलिसिलिक अम्ल का अवक्षेप प्राप्त होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उष्ण 
    जल से अवक्षेप का क्रिस्टलन करते हैं। सैलिसिलिक अम्ल महत्वपूर्ण 
    रोगाणुनाशक यौगिक है। पहले यह वात रोग में औषधि के 
    रूप में प्रयुक्त होता था पर आजकल इसके स्थान में इसका 
    एक संजात ऐस्पिरिन (</span><span padma_font_family_property="Courier" style="font-size: 14pt; font-family: Courier;">Acetyl Salicylic acid </span><span   style="font-size: 14pt; font-family: DV-TTSurekhEN;">गलनांक,</span><span padma_font_family_property="Courier" style="font-size: 14pt; font-family: Courier;"> 128</span><span style="font-size: 14pt; font-family: Symbol;"><span padma_font_family_property="Symbol" style="">�</span></span><span padma_font_family_property="Courier" style="font-size: 14pt; font-family: Courier;">C</span><span   style="font-size: 14pt; font-family: DV-TTSurekhEN;">) 
    के नाम से व्यापक रूप से प्रयुक्त होता है। सैलिसिलिक अम्ल 
    का एक दूसरा संजात सैलोल (फेनिल सैलिसिकेट) के नाम से 
    रोगाणुनाशक के रूप में विशेषत: दंतमंजनों में प्रयुक्त होता 
    है। एक तीसरा संजात बेटोल भी सैलोल के साथ प्रयुक्त होता 
    है। सिरदर्द की एक ओषधि सैलोफीन (</span><span padma_font_family_property="Courier" style="font-size: 14pt; font-family: Courier;">Salophene</span><span   style="font-size: 14pt; font-family: DV-TTSurekhEN;">) 
    इसी का संजात है। सैलिसिलिक अम्ल का उपयोग रंजकों और 
    सुगंधों के निर्माण में भी होता है।<span   style="">  
 
    </span>(सत्येंद्र वर्मा)</span></p>
</div>
</body></html>