<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US" link="blue" vlink="purple">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">ब्रह्मपुत्र नदी </span></b><span   style="font-size: 14pt; font-family: DV-TTSurekhEN;">तिब्बत 
    तथा उत्तर-पूर्वी भारत में बहती है। उपयोगिता की दृष्टि से इसका 
    स्थान संसार की प्रमुख नदियों में है। इसकी कुल लंबाई 
    १,८०० मील है और इसके संपर्क में आनेवाला क्षेत्र ३,६१,२०० वर्ग 
    मील है। तिब्बत में इसे सांपो नदी कहते हैं। सांपो का उद्गम 
    क्षेत्र सिंधु और सतलुज के उद्गम स्थल के पास ही है। असम की 
    घाटी में इसका बहाव तेज रहता है। असम की घाटी में ४५० मील 
    दक्षिण-पश्चिम बहने के बाद यह गारो पहाड़ियों का चक्कर लगाती 
    हुई ठीक दक्षिण की ओर बहती है। असम घाटी को छोड़ने 
    के बाद इसमें धरला और तिस्ता नामक नदियाँ चिलमारी के 
    दक्षिण-पश्चिम में इसके दाहिने किनारे पर मिलती हैं। यह 
    नदी सागर से करीब ८०० मील उत्तर में डिब्रुगढ़ तक नौगम्य है 
    अत: इस भाग में नावें चला करती हैं। इसके दाहिने किनारे 
    पर सिराजगंज, (जूट का प्रमुख केंद्र) धुबुरी, तेजपुर, विश्वनाथ 
    तथा बायें किनारे पर गोआलपाड़ा, गोहाटी, सिलघाट, डिब्रुगढ़ 
    आदि नगर स्थित हैं।</span></p>
</div>
</body></html>