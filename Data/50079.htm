<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >जैतून </b></font><font    size="4">अँग्रेजी नाम ओलिव (</font><font padma_font_family_property="Times New Roman, Times, serif" face="Times New Roman, Times, serif" size="4">olive</font><font    size="4">), वानस्पतिक नाम ओलिया यूरोपिया, (</font><font padma_font_family_property="Times New Roman, Times, serif" face="Times New Roman, Times, serif" size="4">Olea europaea</font><font    size="4">); प्रजाति ओलिया, जाति थूरोपिया; कुल ओलियेसी; <b  >एक वृक्ष है,</b>
 जिसका उत्पत्तिस्थान पश्चिम एशिया है यह प्रसिद्ध है कि यूनान के ऐटिका 
(एथेंस) प्रांत की पहाड़ियों में, चूनेदार चट्टानों द्वारा बनी हुई मिट्टी 
में, जैतून के वृक्ष सर्वप्रथम पैदा किए गए। ये अब भूमध्य सागर के आस पास 
के देशों, जैसे स्पेन, पुर्तगाल, ट्यूनीशिया और टर्की आदि में भली भाँति 
पैदा किए जाते हैं। यूनान के पर्वतीय प्रांतों में जैतून की खेती व्यापारिक
 अभिप्राय से की जाती है। अफ्रीका के केप उपनिवेश, चीन तथा न्यूज़ीलैंड में 
भी इसकी खेती सफलता पूर्वक की जाती है। अमरीका के कैलिफोर्निया प्रांत में 
जैतून के बाग लगा गए हैं।</font></p><p>
<font    size="4">यूरोप
 में जैतून के दो प्रकार के वृक्ष पाए जाते हैं। एक जंगली काँटेदार और 
दूसरा बिना काँटे का होता है। जंगली वृक्ष छोटा या झाड़ी की भाँति होता है 
और उसकी डालियों पर काँटे होते हैं। पत्तियाँ विपरीत, दीर्घवत् और नुकीली 
होती हैं। इसके पुष्प सफेद होते हैं तथा प्रत्येक पुष्प में चार विदरित 
बाह्यदलपुंज (</font><font padma_font_family_property="Times New Roman, Times, serif" face="Times New Roman, Times, serif" size="4">calyx</font><font    size="4">) तथा दलपुंज (</font><font padma_font_family_property="Times New Roman, Times, serif" face="Times New Roman, Times, serif" size="4">corolla</font><font    size="4">), दो पुंकेसर तथा द्विशाख वर्तिंकाग्र (</font><font padma_font_family_property="Times New Roman, Times, serif" face="Times New Roman, Times, serif" size="4">stigma</font><font    size="4">)
 होते हैं। बागों में लगाए गए वृक्ष ऊँचे, सुगठित और बिना काँटे के होते 
हैं। इनकी कई किस्में हैं। इस वृक्ष के फल से व्यापारिक महत्व का तेल 
प्राप्त किया जाता है। इसके फल में सूखे पदार्थ के आधार पर ५० से ६० प्रति 
शत तक तेल रहता है। इसे भली भाँति कुचल कर, दबाकर या दाबक से तेल निकालते 
हैं। फल का अचार बनाया जाता है। ये तिक्त होते हैं। नमक के पानी मे फल का 
रखने स तिक्तता दूर हो जाती है।</font></p><p>
<font    size="4">जैतून के नए पौधे कलम द्वारा प्राप्त किए जाते हैं। प्रौढ़ डालियों के ६ इंच के टुकड़े काट कर अक्टूबर या रवरी में कर्तन (</font><font padma_font_family_property="Times New Roman, Times, serif" face="Times New Roman, Times, serif" size="4">Cutting</font><font    size="4">)
 लगाते हैं। जब जड़ें निकल आती हैं तब उन्हें रोपण क्यारी में लगा देते हैं।
 दो वर्ष बाद स्थायी स्थान में ३०-४० फुट की दूरी पर लगा कर बाग तैयार करते
 हैं। ५ वर्ष बाद वृक्ष फल देने लगते हैं। सर्वाधिक फल १५-२० वर्ष की 
अवस्था होने पर ही प्राप्त होते हैं।  प्रति वर्ष वृक्षों की डालियों की 
कटाई-छँटाई की जाती है। नाइट्रोजन की खाद इसके लिय सबसे उपयोगी है।</font></p>
<font  size="4"> 
<p style="text-align: left;"   align="RIGHT"><font padma_font_family_property="Symbol" face="Symbol">[</font> जयराम 
  सिंह.<font padma_font_family_property="Symbol" face="Symbol">]</font> </p>
</font><font size="2"></font>
</body></html>