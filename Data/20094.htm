<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >उक्रेनी भाषा और साहित्य</b></font><font   >
 उक्रेनी भाषा, उक्रेनी जनता की भाषा है जो मूलत: सोवयित संघ उक्रेनी 
सोवयित समाजवादी प्रजातंत्र में रहती है। इसका विकास प्राचीन रूसी भाषा से 
हुआ। यह स्लेवोनिक भाषाओं की पूर्वी शाखा में हे जिसमें इसके अतिरिक्त रूसी
 एवं बेलोरूसी भाषाएँ सम्मिलित हैं। इस भाषा के बोलनेवालों की संख्या ३ 
करोड़ २८ लाख से अधिक है। इसकी बोलियों के तीन मुख्य समूह हैं-उत्तरी 
उपभाषा, दक्षिण-पश्चिमी उपभाषा और दक्षिण-पूर्वी उपभाषा। आधुनिक साहित्यिक 
उक्रेनी का विकास दक्षिण-पूर्वी उपभाषा के आधार पर हुआ। उक्रेनी भाषा 
रूपरचना और वाक्यविन्यास में रूसी भाषा के निकट है।</font></p><font >
<p  >उक्रेनी भाषा का विकास 
१२वीं सदी से प्रारंभ हुआ। इस काल से उक्रेनी जनता ने अनेक लोककथाओं और 
लोकगीतों की रचना की। इसी काल में वीरगाथाएँ, पौराणिक कथाएँ एवं धार्मिक 
रचनाएँ विकसित होने लगीं। प्राय: इन कृतियों के रचयिताओं के नाम अज्ञात 
हैं। १६वीं शताब्दी से नाटकों का भी विकास हुआ। १९वीं शताब्दी के मध्य से 
उक्रेनी साहित्य में यथार्थवादी धारा विकसित होने लगी। व्यंगात्मक रचनाएँ 
एक प्रसद्धि व्यंगलेखक स्कोवोरोटा (१७२२- १७९४ ई.) लिखने लगे। सुप्रसिद्ध 
कवि और गद्यकार इ.प. कोत्लारेव्स्की (१७६९-१८३८ ई.) ने नव उक्रेनी साहित्य 
की स्थापना की। इन्होंने साहित्य और जीवन का दृढ़ संबंध रखा, उक्रेनी 
साहित्य की सभी शैलियों पर बहुत प्रभाव डाला तथा आधुनिक साहित्यिक भाषा की 
नींव रखी।</p>
<p  >तरास ग्रिगोर्येविच 
शेव्चेंको (१८१४-१८६१ ई.) महान् क्रांतिकारी जनकवि थे। उन्होंने उक्रेनो 
साहित्य में आलोचनात्मक यथार्थवाद की स्थापना की। अपनी कृतियों में वे जार 
के विरुद्ध क्रांतिकारी किसान आंदोलन की भावनाएँ और विचार प्रकट करते थे। 
उनकी अनेक कविताएँ अत्यंत लोकप्रिय हैं। उस समय के प्रसिद्ध गद्यकारों में 
पनास मिरनी और नाटककारों में इ. कार्पेको-कारिय हैं। सुप्रसिद्ध कवि, 
नाटककार और गद्यकार के रूप में इ.य. फ्रांको (१८५६-१९१६) विख्यात हैं, 
जिन्होंने अपनी बहुसंख्यक रचनाओं में उक्रेनी जनता के जीवन का विस्तारपूर्ण
 वर्णन किया है। सुप्रसिद्ध कवयित्री लेस्या उक्राइन्का (१८७१-१९१३) और कवि
 कोत्स्यूबिंस्की (१८६४-१९१३) ने अपनी कविताओं में उक्रेनी जनता के 
क्रांतिकारी संघर्ष का चित्रण किया।</p>
<p  >अक्टूबर, सन् १९१७ की 
महान् समाजवादी क्रांति के बाद उक्रेनी साहित्य का विकास और भी अधिक होने 
लगा। इस काल के सबसे प्रसिद्ध कवि पावलो तिचीना और मैक्सीम रिलस्की हैं, 
एवं नई पीढ़ी के कवि गोंचारेंको, पेर्वोमैस्की आदि हैं। नाटक के क्षेत्र में
 सबसे बड़ी देन अलेक्संद्र कोर्नैचुक (जन्म १९०५ ई.) की है। उपन्यासकारों और
 कहानीकारों में नतान रिबाक (जन्म १९१३) एवं वदिम सोबको (जन्म १९१२) सबसे 
अधिक विख्यात हैं। इस काल में उक्रेनी साहित्य समाजवादी यथार्थवाद के आधार 
पर विकसित होने लगा। गद्यकार और कवि आधुनिक सोवियत उक्राइना का और 
वीरतापूर्ण अतीत इतिहास का चित्रण करते थे।</p>
<p  >सन् १९४१-४५ के महान् 
देशभक्तिपूर्ण युद्ध के बाद उक्रेनी साहित्य में और भी अधिक नए कवि और लेखक
 पैदा हुए। वर्तमान उक्रेनी कवि, जैसे पावलो तिचीना, मैक्सीम रिलस्की, 
मिकोला वज़्हान, अंद्रै मलिश्को, सोस्यूरा आदि अपनी कविताओं में मजदूरों और 
किसानों के जीवन का चित्रण करते तथा विश्वशांति के लिए संघर्ष और विभिन्न 
देशों की जनता की मैत्री की भावनाएँ करते हैं। उक्रेनी नाटककार, जैसे 
कोर्नैचुक, सोबको, द्मित्रेंको आदि सामाजिक, ऐतिहासिक और व्यंगात्मक नाटकों
 की रचना करते हैं। इन नाटकों का प्रदर्शन सोवियत संघ के बहुसंख्यक 
थियेटरों में किया जाता है। उक्रेनी गद्य का विकास भी तेजी से हो रहा है। 
ओलेस गोंचार, नतान रिबाक, पेत्रों  पंच, स्तेलमह आदि अपने उपन्यासों और 
कहानियों में सोवियत जनता की युद्धकालीन बहादुरी का और साम्यवादी समाज के 
निर्माण के लिए मजदूरों, किसानों और बुद्धिजीवियों के वीरतापूर्ण परिश्रम 
का वर्णन करते हैं। उक्रेनी लेखक सोवियत संघ के सामाजिक जीवन में सक्रिय 
भाग लेते हैं।</p>
<p  >उक्रेनी लेखकों की अनेक 
कृतियाँ सोवियत संघ की अन्य अनेक भाषाओं तथा विदेशी भाषाओं में अनूदित हो 
रही हैं और समस्त सोवियत संघ तथा विदेशों में लोकप्रिय हो गई हैं। साथ ही 
सोवियत संघ की अन्य भाषाओं के साहित्य तथा विदेशी साहित्यों की रचनाएँ 
उक्रेनी भाषा में अनूदित और प्रकाशित हो रही हैं। इनमें प्राचीन एवं 
अर्वाचीन भारतीय साहित्य की अनेक कृतियाँ भी सम्मिलित हैं।</p>
</font><p><font ><b  >सं.ग्रं.</b></font><font padma_font_family_property="Symbol" face="Symbol" size="2">-</font><font   >उक्रेनी
 साहित्य का इतिहास, खंड १, १९५४, रूसी में; सोवियत कालीन उक्रेनी साहित्य 
का इतिहास, मास्को, १९५४, रूसी में; उक्रेनी साहित्य का इतिहास, दो भाग, 
कीएव, १९५५-५६, उक्रनी में; आधुनिक उक्रेनी साहित्यिक भाषा, संपादक : 
बुलाशेस्की, दो भाग, कीएव, १९५१; उक्रेनी-रूसी शब्दकोश, संपादक : ई.म. 
किरिचेंको, भाग १, कीएव, १९५३।	(प्यौ.अ.बा.)</font></p>
<font size="2"></font></body></html>