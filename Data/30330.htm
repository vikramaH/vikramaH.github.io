<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कैल्डिया</b></font><font    size="4">
 बाबुल (बैबिलोनिया) का प्राचीन नाम जिसका उल्लेख बाइबिल के पुराण खंड 
(ओल्ड टेस्टामेंट) में हुआ है। मूलत: यह दजला और फरात के प्राचीन स्वतंत्र 
मुहानों के बीच के चिकनी मिट्टी वाले मैदान का नाम था और उन दिनों इसकी 
राजधानी बीत यकीन थी। बाद में इस नाम का प्रयोग असुर (असीरियन) नरेश 
अदद-नरारी के समय समूचे बाबुल (बैबिलोनिया) के लिये होने लगा। किंतु 
कैल्डियावासी और बाबुल निवासियों के बीच आनुवांशिक भेद बहुत काल तक बना 
रहा। ये लोग अरब और अरमियन जातियों से सर्वथा भिन्न थे, ऐसा सेन्नाचेरिब 
(७०५-६८१ ई. पू.) के कथन से ज्ञात होता है। असुर राज्य के पतन और बाबुल के 
नव-साम्राज्य के उदयकाल के बीच कैल्डिया न केवल समस्त बाबुल के लिये प्रयोग
 होता रहा वरन् उसमें क तिपय अन्य विदेशी राज्य भी समाहित थे।</font></p>
<font  size="4"> 
<p  >कैल्डिया लोग 
  संभवत: पहले 
  पहल सामी जाति 
  के उद्गम केंद्र 
  अरब से फारस 
  की खाड़ी के किनारे 
  किनारे होते 
  हुए आए और उसके 
  निकट बस गए और 
  उसके बाद बाबुल 
  के अन्य सामी लोगों 
  से संघर्षकर 
  तथा अपने आप्रवास 
  द्वारा अपनी शक्ति 
  बढ़ाते गए। अनेक 
  शताब्दियों के 
  इन आक्रमणों के 
  बाद ई. पू. ६२५ के 
  आसपास नवोपोलस्सर 
  और उनके उत्तराधिकारियों 
  के समय में कैल्डिया 
  लोगों का पूर्ण 
  प्रभुत्व स्थापित 
  हो गया। और 
  धीरे धीरे कैल्डिया 
  और बाबुली 
  लोग एक दूसरे 
  से आत्मसात हो 
  गए और उनकी भाषा 
  एक हो गई। परिणामस्वरूप 
  पीछे चलकर कैल्डिया 
  बाबुलवासियों 
  का पर्याय हो 
  गया और किन्हीं 
  भ्रमों के कारण 
  अरमाइक भाषा 
  को कैल्डी कहा 
  जाने लगा। (परमेश्वरीलाल 
  गुप्त)</p>
</font><font size="2"></font>
</body></html>