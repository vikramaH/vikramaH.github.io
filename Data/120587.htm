<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शास्त्री, सत्यनारायण</span></b><span   style="font-size: 14pt; font-family: DV-TTSurekhEN;"> 
    आधुनिक आयुर्वेदजगत् के प्रख्यात पंडित और चिकित्साशास्त्री। 
    आयुर्वेद की धवल परंपरा को सजीव बनाए रखने के लिए आपने 
    जीवन भर कार्य किया। जन्म सन् १८८७ ई. (संवत् १९४४ की माघ 
    कृष्ण गणेश चतुर्थी) को ननिहाल, काशी के अगस्तकुंडा मुहल्ले, 
    में हुआ था। ८ वर्ष की अवस्था में ही इन्होंने भाषा गणित आदि 
    विषयों का अच्छा ज्ञान प्राप्त कर लिया था। महामहोपाध्याय पं. 
    गंगाधर शास्त्री तथा महामहोपाध्याय शिवकुमार शास्त्री से आपने 
    साहित्य, न्याय, विविध दर्शनों तथा अन्य विद्याओं का ज्ञान प्राप्त 
    किया था। आपने ज्योतिविंद् जयमंगल ज्योतिषी से ज्योतिष 
    का, योगिराज शिवदयाल शास्त्री से योग, वेदांग एवं तंत्र कविराज 
    धर्मदास से आयुर्वेद की शिक्षा प्राप्त की थी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१९२५ 
    ई. में ये काशी हिंदू विश्वविद्यालय में आयुर्वेद महाविद्यालय 
    के प्राध्यापक नियुक्त हुए और १९३८ ई. में इसके प्रिंसिपल 
    हो गए। वाराणसेय संस्कृत विश्वविद्यालय में आण्युर्वेद विभाग 
    खुलने पर वहाँ सम्मानित विभागाध्यक्ष और बाद में प्राचार्य 
    नियुक्त हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९५० ई. में भारत के प्रथम राष्ट्रपति डॉ. राजेंद्रप्रसाद ने 
    आपको अपना निजी चिकित्सक नियुक्त किया और उनकी मृत्यु तक 
    उनके निजी चिकित्सक रहे। इस रूप में भी आपने आयुर्वेदजगत् 
    का गौरववर्धन किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ये 
    अखिल भारतीय सरयूपारीण पंडित परिषद् और काशीशास्त्रार्थ-महासभा 
    के अध्यक्ष, काशी विद्वत्परिषद् और विद्वत्प्रतिनिधि-सभा के संरक्षक 
    भी थे। ये वाराणसेय शास्त्रार्थ महाविद्यालय के स्थायी अध्यक्ष और 
    अर्जुन दर्शनानद आयुर्वेद महाविद्यालय, वाराणसी के संस्थापक 
    भी थे। १९३८ ई. में ये हिंदू विश्वविद्यालय के प्रतिनिधि के रूप 
    में भारतीय चिकित्सा परिषद् के सदस्य चुने गए थे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">काशी 
    की परंपरा के अनुसार प्रारंभ से ही शास्त्री जी गरीब तथा असहाय 
    विद्यार्थियों को सहायता देकर घर पर ही उन्हें विद्यादान देते 
    रहे।</span></p>
  <p   class="MsoBodyTextIndent">सन् १९५५ ई में 'पद्मभूषण' के अलंकरण 
    से आपको विभूषित किया गया। आपकी यह उपाधि-भारत सरकार 
    द्वारा संस्कृत और आयुर्वेद के प्रति की गई सेवाओं के लिए 
    प्रदान की गई। किंतु १९६७ ई. में हिंदी आंदोलन के समय 
    जब नागरीप्रचारिणी सभा, काशी ने हिंदी सेवी विद्वानों से सरकारी 
    अलंकरण के त्याग का अनुरोध किया तब आपने भी अलंकरण का 
    त्याग कर दिया। नाड़ीज्ञान तथा रोगनिदान के पाप अन्यतम आचार्य 
    थे। रोगी की नाड़ी देखकर रोग और उसके स्वरूप का सटीक 
    निदान तत्काल कर देना अपकी सबसे बड़ी विशेषता रही।</p>
  <p class="MsoNormal"><span   style="font-size: 14pt; font-family: DV-TTSurekhEN;">२३ 
    सितंबर, १९६९, मंगलवार को ८२ वर्ष की आयु में अगस्तकुंडा स्थित 
    निवासस्थान पर शास्त्री जी का देहांत हो गया। मृत्यु के कुछ 
    देर पूर्व उन्होंने कहा</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">'अब 
    त्रयोदशी हो गई, अच्छा मुहूर्त आ गया है।' आपने पद्मासन 
    लगाकर बैठने की कोशिश की किंतु वह संभव न हो पाने के 
    कारण आपने प्राणायाम किया और कुछ श्लोकों का उच्चारण करते 
    हुए प्राण त्याग दिए।<span   style="">   </span>(रामस्वरूप)</span></p>
</div>
</body></html>