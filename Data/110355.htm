<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">श्रुतकेवली</span></b><span   style="font-size: 14pt; font-family: DV-TTSurekhEN;"> 
    ये श्रुतज्ञान अर्थात् शास्त्रों के पूर्ण ज्ञाता होते हैं। श्रुतकेवली 
    और केवली (केवलज्ञानी) ज्ञान की दृष्टि से दोनों समान हैं, 
    लेकिन श्रुतज्ञान परोक्ष और केवल ज्ञान प्रत्यक्ष होता है। केवलियों 
    को जितना ज्ञान होता है उसके अतनवें भाग का वे प्ररूपण कर 
    सकते हैं और जितना वे प्ररूपण करते हैं उसका अनंतवाँ भाग 
    शास्त्रों में संकलित किया जाता है। इसलिए केवलज्ञान से श्रुतज्ञान 
    अनंतवें भाग का भी अनंतवाँ भाग है। श्रुतकेवली १४ पूर्वों के 
    पाठी होते हैं। महावीरनिर्वाण के पश्चात् गौतम, सुधर्मा 
    और जंबूस्वामी, ये तीन केवली हुए। जंबूस्वामी के बाद दिगंबर 
    परंपरा के अनुसार विष्णु, नंदि, अपराजित, गोवर्धन और भद्रबहु 
    तथा श्वेतांबर परंपरा के अनुसार प्रभव, शय्यंभव, वशोभद्र, 
    सभूतविजय, भद्रबाहु और स्थूलभद्र नाम के छह श्रुतकेवली हुए। 
    स्थूलभद्र को श्रुतकेवलियों में न गिनने से श्वेतांबर संप्रदाय 
    के अनुसार पांच ही श्रुतकेवली माने गए हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. 
    ग्रं.</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> जगदीशचंद्र जैन 
    : स्याद्वादमंजरी (हिंदी अनुवाद)<span   style="">   
    </span>(जगदीश चंद्र जैन)</span></p>
</div>
</body></html>