<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >क्रिसोस्तम, संत जान</b></font><font    size="4">
 (३४५-४०७ ई.)। मिस्र के प्रसिद्ध ईसाई संत। इनका जन्म अंतिओक के एक संपन्न
 परिवार में लगभग ३४५ ई. हुआ था। इनका मूल नाम क्रिसोस्टोमस जोआन्नेस था। 
तर्कशास्त्री लिवेनियस के विद्यालय में अपने बाल्यकाल में ही इन्होंने अपनी
 बौद्धिक शक्ति एवं प्राचीन साहित्य और संस्कृति के प्रति उत्कट प्रेम का 
परिचय दिया था। सन् ३६० में १५ वर्ष की आयु में अंतिओक के पादरी मेलेतियस 
द्वारा नामसंस्कार होने के पश्चात् ये मरूभूमि की ओर चले गए जहाँ १० 
वर्षों तक गंभीर अध्ययन तथा तपस्वी का जीवनयापन करते रहे। शारीरिक 
अस्वस्थता ने इन्हें फिर संसार में लौटाया और ३८१ ई. में वे अंतिओक के 
डीकेन बनाए गए तथा ३८६ ई. में आर्चबिशप हुए। अंतिओक में इनके उपदेशों के 
विशेषकर उनके मूर्तियों पर दिए गए उपदेशों के कारण उनकी बहुत प्रशंसा हुई, 
उस समय जनता, एक दंगे के कारण जिसमें सम्राट् थियोदीयस की मूर्तियाँ नष्ट 
कर दी गई थी बहुत आतंकित हो रही थी।</font></p><font  size="4">
<p  >उनकी उपदेश शैली और 
उत्कृष्ट सादगी से प्रभावित होकर लोंगों ने उन्हें नेक्तारियस के देहांत के
 पश्चात् ३९८ ई. में कुस्तुंतुनिया का बिशप बना दिया। इस पद पर रहकर 
उन्होंने जो कार्य उनसे उनकी बहुत प्रशंसा हुई। चर्च की आय का बहुत बड़ा भाग
 इन्होंने चिकित्सालयों की स्थापना में व्यय किया। इनके श्रद्धायुक्त उपदेश
 इनकी महत्ता के आधार बने। उन्होंने भौतिकतावादी साधुओं और पादरियों के साथ
 कठोर अनुशासन का व्यवहार किया। छोटे पादरियों को धर्मवहनों को नौकर रखना 
मना कर दिया; साधु जो इधर उधर व्यर्थ घूमा करते थे उनको मठों में ही रहने 
का आदेश दिया; दरबार की फजूलखर्जी और धनिक वर्ग की विलासिता की बुरी तरह की
 भर्त्सना की। इससे कुस्तुंतुनिया के बहुत से लोग उनके शत्रु बन बैठे। इससे
 शत्रु प्रतिशोध का मौका खोजने लगे जो उन्हें शीघ्र ही मिल भी गया। 
कुस्तुंतुनिया के पादरी थियोफिलस ने चार निचियन साधुओं को धर्म से बहिष्कृत
 कर दिया था, उन्हें क्रिस्तोस्तम ने अपने यहाँ आश्रय दे दिया। अत: ४०३ ई. 
में कैल्सिडान में थियोफिलस (धर्मसभा) आमंत्रित किया गया। उसमें क्रिसोस्तम
 पर धर्मद्रोह का अपराध लगाया गया और उन्हें धर्मसभा के सम्मुख उपस्थित 
होनेका आदेश दिया गया। अस्वीकार करने पर उन्हें बंदी बना देशनिकाला दे दिया
 गया उनके नगर छोड़ने के दो -चार दिन बाद ही कुस्तुंतुनियाँ में प्रचंड 
भूकंप आया। उसे लोगों ने क्रिसोस्तम के देशनिकाले के विरुद्ध दैवी कोप 
माना। जनता में घोर असंतोष फैलने लगा। जनता की धमकियों के कारण साम्राज्ञी 
यूदोक्सियों को नगर निष्कासन की आज्ञा उठाकर उन्हें वापस बुलाना पड़ा। दो 
मास बाद ही वे फिर एक वक्तव्य के कारण निष्कासित किए गए। जनता ने गिरजाघर 
एवं सभाभवन में आग लगा दी और क्रिसोस्तम को शीघ्रतापूर्वक काकेशस पहुँचा 
दिया। विभिन्न चर्चों से पत्रव्यवहार एवं रूढिवादिता के कारण सम्राट 
आरकेदियस ने इन्हें सुदूर रेगिस्तान पाइथस में भेज दिया। ४०७ ई. में जब वे 
यात्रा पर थे कोमन नामक स्थान पर ६० वर्ष की अवस्था में उनकी मृत्यु हुई। 
इनके देशनिकाले ने धर्मभेद को जन्म दिया तथा इनके अनुयायी, जो जॉनिस्त 
कहलाते थे, कुस्तुंतूनिया के पादरी के साथ तभी एक हुए जब उनके अस्थि अवशेष 
को ४३२ ई. में कुस्तुंतुनिया लाया गया और उन्हें संत के रूप में सम्मानित 
किया गया। संत जॉन क्रिसोस्तम का भंडारा यूनानी गिरजाघरों में १३ नवंबर को 
होता है तथा रोमन गिरजाघरों में २७ जनवरी को ।</p>
</font><p><font    size="4">क्रिसोस्तम
 धर्म में तपस्वी जीवन को बहुत ऊँचा स्थान देते थे, एवं धर्मश्रुकितयों के 
ज्ञान पर बहुत बल देते थे। श्रुतिभाष्य में वे सर्वथा अंतिओकिन है तथा अपनी
 व्याख्या को शुद्ध व्याकरणीय अध्ययन पर आधारित किया है, सिकंदरिया पद्धति 
अथवा </font><font padma_font_family_property="Arial" face="Arial" size="4">&#8216;</font><font    size="4">ओरिगेन</font><font padma_font_family_property="Arial" face="Arial" size="4">&#8217;</font><font    size="4">
 के लाक्षणिक भावानुवाद पर नहीं। इनके लेखों में कालांतर में आनेवाले उपदेश
 एवं स्तुति के बीज दृष्टिगोचर होते हैं। परंतु पोप की प्राथमिकता एवं 
व्यक्तिगत पापस्वीकरण का महत्व स्पष्ट परिलक्षित नहीं होता। सन ४२५ के 
आसपास से ही क्रिसोस्तम यूनानियों एवं रोमनों द्वारा महान् विज्ञ माने 
जाने लगे थे। </font></p>
<font  size="4"> 
<p  >उनके लिखे ग्रंथों 
  की संख्या बहुत 
  अधिक है। उनकी रचनाओं 
  का एक संग्रह १३ खंडों 
  में १७.१८-३८ ई. में पेरिस 
  से प्रकाशित हुआ 
  था। इनमें कुछ आरंभ 
  में लिखें मठों 
  सम्बंधी लेख हैं 
  जिनमें पुरोहित 
  पद पर लिखें लेख, 
  बहुत से उपदेश 
  एवं पुरोहित-पद 
  काल में लिखे 
  कुछ लेख थे, सर्वोत्तम 
  हैं। उनमें कुछ पत्र 
  भी हैं, जिन्हें इन्होंने 
  अपने देशनिकाले 
  की अवधि में लिखा 
  था। ये सभी इतिहास 
  के मूल्यवान् 
  स्रोत हैं।</p>
<p  >क्रिसोस्तम पर्यटक 
  भी थे और भारत 
  का भी उन्होंने 
  भ्रमण किया था। 
  उस संबंध में उनके 
  लेखों से भारतीय 
  इतिहास पर भी 
  कुछ प्रकाश पड़ा 
  है। रामायण और 
  महाभारत के 
  कथाप्रबंधों 
  की ईलियद और 
  ओदेसी से समानता 
  के कारण इनका 
  विश्वास था कि 
  भारतीयों ने 
  इन ग्रीक काव्यों 
  की छाया में ही 
  अपने काव्यों की 
  छाया में ही अपने 
  काव्यों का निर्माण 
  किया है। (पद्मा 
  उपाध्याय)</p>
</font><font size="2"></font> 
</body></html>