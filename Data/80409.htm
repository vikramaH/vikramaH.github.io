<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">बिस्मार्क</span></b><span   style="font-size: 14pt; font-family: DV-TTSurekhEN;"> ओटो एडुअर्ड 
    लिओपोल्ड (१८१५-९८), जर्मन राजनेता, जन्म शून हौसेन में १ 
    अप्रैल, १८१५ का। गांटिंजेन तथा बर्लिन में कानून का अध्ययन किया। 
    बाद में कुछ समय के लिए नागरिक तथा सैनिक सेवा में नियुक्त 
    हुआ। १८४७ ई. में वह प्रशा की विधान सभा का सदस्य बना। १८४८-४९ 
    की क्रांति के समय उसने राजा के 'दिव्य अधिकार' का जोरों 
    से समर्थन किया। सन् १८५१ में वह फ्रैंकफर्ट की संघीय सभा में 
    प्रशा का प्रतिनिधि बनाकर भेजा गया। वहाँ उसने जर्मनी में आस्ट्रिया 
    के आधिपत्य का कड़ा विरोध किया और प्रशा को समान अधिकार 
    देने पर बल दिया। आठ वर्ष फ्रेंकफर्ट में रहने के बाद १८५९ 
    में वह रूस में राजदूत नियुक्त हुआ। १८६२ में व पैरिस में राजदूत 
    बनाया गया और उसी वर्ष सेना के विस्तार के प्रश्न पर संसदीय 
    संकट उपस्थित होने पर वह परराष्ट्रमंत्री तथा प्रधान मंत्री 
    के पद पर नियुक्त किया गया। सेना के पुनर्गठन की स्वीकृति 
    प्राप्त करने तथा बजट पास कराने में जब उसे सफलता नहीं मिली 
    तो उसने पार्लमेंट से बिना पूछे ही कार्य करना प्रारंभ किया 
    और जनता से वह टैक्स भी वसूल करता रहा। यह 'संघर्ष' 
    अभी चल ही रहा था कि श्लेजविग होल्सटीन के प्रभुत्व का प्रश्न 
    पुन: उठ खड़ा हुआ। जर्मन राष्ट्रीयता की भावना से लाभ उठाकर 
    बिस्मार्क ने आस्ट्रिया के सहयोग से डेनमार्क पर हमला कर 
    दिया और दोनों ने मिलकर इस क्षेत्र को अपने राज्य में मिला 
    लिया (१८६४)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">दो 
    वर्ष बाद बिस्मार्क ने आस्ट्रिया से भी संघर्ष छेड़ दिया। युद्ध 
    में आस्ट्रिया की पराजय हुई और उसे जर्मनी से हट जाना 
    पड़ा। अब बिस्मार्क के नेतृत्व में जर्मनी के सभी उत्तरस्थ राज्यों 
    को मिलाकर उत्तरी जर्मन संघराज्य की स्थापना हुई। जर्मनी 
    की इस शक्तिवृद्धि से फ्रांस आंतकित हो उठा। स्पेन की गद्दी 
    के उत्तराधिकार के प्रश्न पर फ्रांस जर्मनी में तनाव की स्थिति 
    उत्पन्न हो गई और अंत में १८७० में दोनों के बीच युद्ध ठन 
    गया (दे. फ्रांसीसीजर्मन युद्ध)। फ्रांस की हार हुई और उसे 
    अलससलोरेन का प्रांत तथा भारी हर्जाना देकर जर्मनी से संधि 
    करनी पड़ी। १८७१ में नए जर्मन राज्य की घोषणा कर दी गई। 
    इस नवस्थापित राज्य को सुसंगठित और प्रबल बनाना ही अब 
    बिस्मार्क का प्रधान लक्ष्य बन गया। इसी दृष्टि से उसने आस्ट्रिया 
    और इटली से मिलकर एक त्रिराष्ट्र संधि की। पोप की 'अमोघ' 
    सत्ता का खतरा कम करने के लिए उसने कैथॉलिकों के शक्तिरोध 
    के लिए कई कानून बनाए और समाजवादी आंदोलन के दमन 
    का भी प्रयत्न किया। इसमें उसे अधिक सफलता नहीं मिली। साम्राज्य 
    में तनाव और असंतोष की स्थिति उत्पन्न हो गई। अंततागत्वा 
    सन् १८९० में नए जर्मन सम्राट् विलियम द्वितीय से मतभेद उत्पन्न 
    हो जाने के कारण उसने पदत्याग कर दिया।</span></p>
</div>
</body></html>