<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font size="2"><b><font    size="4">एलडोरेडो 
  </font></b></font><font    size="4">अमरीका 
  के स्पेनिश विजेताओं 
  की कल्पना में इस 
  नगर की स्थिति 
  थी। वे सोने के 
  बड़े ही लालची 
  थे। उनसे पिंड छुड़ाने 
  के विचार से 
  मध्य अमरीका के 
  आदिवासी लोग 
  उन्हें इस काल्पनिक 
  नगर का खूब 
  बढ़ा चढ़ाकर 
  वृत्तांत देते 
  थे और बराबर 
  कहते थे कि वह 
  स्वर्णपुरी है। 
  स्पेन के लोग भी 
  मेक्सिको और 
  पेरू की संपत्ति 
  से और भी अधिक 
  की कामना करते 
  थे। सन् १५४०-४१ ई. में 
  ओरेलाना नामक 
  मनुष्य की इसे खोज 
  निकालने की 
  विकट यात्रा के 
  उपरांत इसकी 
  स्थिति ओरिनिको 
  नदी के उद्गम 
  के पास बताई 
  जाने लगी। इसकी 
  खोज में कितने 
  ही बहादुर व्यक्ति 
  स्वयं खो गए और 
  कितनी ही सेना 
  की टुकड़ियाँ छिन्न 
  भिन्न और पस्त 
  होकर लौटीं। 
  बाद में मानाओं 
  नगर को एलडोरेडो 
  मानकर कई प्रकार 
  की कविकल्पनाएँ 
  होने लगीं। यह 
  कथा भी चल गई 
  कि वहाँ का राजा 
  नित्य शरीर पर 
  स्वर्णधूलि का 
  लेप करता था 
  और प्रतिवर्ष 
  पवित्र सरोवर 
  में निमज्जन कर 
  शरीर पोंछता 
  था। सर वाल्टर 
  रैले ने भी इसे 
  खोज निकालने 
  की व्यर्थ चेष्टा 
  की थी। आजकल संयुक्त 
  राज्य अमरीका 
  में इस नाम के निम्नलिखित 
  तीन शहर हैं : 
  (१) दक्षिणी आरकैंसास, 
  (२) इलिनॉय, (३) दक्षिणी 
  पूर्वी कनज़ैस 
  राज्य में।	(श्या.सुं.श.)</font></p>
</body></html>