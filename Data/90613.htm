<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">यांग्त्सीक्यांग</span></b><span   style="font-size: 14pt; font-family: DV-TTSurekhEN;"> 
    चीन की एक प्रमुख नदी है, जो सीकांग के पहाड़ी क्षेत्र से निकलकर, 
    दक्षिण-पश्चिम से उत्तर-पूर्व दिशा की ओर बहती हुई, पूर्वी 
    चीन सागर में गिरती है। यह सर्वप्रथम कुछ दूर उच्च पहाड़ी 
    क्षेत्र में बहने के पश्चात् लाल बेसिन में प्रसेश करती है, जहाँ 
    धरातल अत्यंत कटा फटा एवं कुछ असमतल है। यहाँ मिलक्यांग, 
    चुंगक्यांग, सुइनिंग और कयाओलिंगक्यांग सहायक नदियाँ 
    उत्तर से आकर मिलती हैं। ये सभी नाव्य हैं तथा उपजाऊ घाटियाँ 
    बनाती हैं। लाल बेसिन को पार कर यांग्त्सीक्यांग एक गहरी 
    घाटी में बहती हुई समतल भूभाग में प्रवेश करती है। यहाँ 
    कई झीलें मिलती हैं, जिनमें से तीन मिट्टी भर जाने से महत्वपूर्ण 
    थालों का रूप ले चुकी हैं। दो थालों को तो नदी ने दो दो 
    भागों में बाँट दिया है। तीसरा काफी नीचा है, जहाँ कभी कभी 
    बाढ़ आ जाती है। नदी घाटी का यह भाग काफी उपजाऊ है। यहाँ 
    उत्तर से हेन और दक्षिण से सियांग नामक सहायक नदियाँ इसमें 
    आकर मिलती हैं, जो नाव्य हैं। बड़े समुद्री जहाज यांग्त्सीक्यांग 
    द्वारा हैंकाऊ तथा बड़ी नावें और स्टीमर आइशांग तक आ 
    जा सकते हैं।<span   style="">श् </span>तत्पश्चात् यांग्त्सीक्यांग क्यांगसू प्रांत 
    में डेल्टा बनाती है, जहाँ का भूभाग कुछ पहाडियों को छोड़कर 
    लगभग समतल है। डेल्टा की संपूर्ण समतल भूमि बहुत उपजाऊ 
    है। </span></p>
  <p class="MsoNormal"><span   style="font-size: 14pt; font-family: DV-TTSurekhEN;">यांग्त्सी घाटी के विभिन्न भागों में धान, गेहूँ, जौ, 
    कपास, चाय, ज्वार- बाजरा, मक्का, गन्ना, तंबबाकू, अफीम, तिलहन, 
    मटर, बीन, फल और शाक भाजियाँ आदि उपजते हैं। रेशम का 
    भी यहाँ उत्पादन होता है। अत: कृषि एवं यातायात की सुलभता 
    के कारण संपूर्ण यांग्त्सीघाटी में जनसंख्या बहुत घनी हो गई 
    है। </span><span style="font-size: 14pt; font-family: Symbol;"><span padma_font_family_property="Symbol" style="">[<font   >रामसहाय 
    खरे</font>]</span></span></p>
</div>
</body></html>