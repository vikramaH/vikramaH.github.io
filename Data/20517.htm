<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >ओंकार, 
  ओम </b>ओंकार 
  का नामांतर 
  प्रणव है। यह ईश्वर 
  का वाचक है। ईश्वर 
  के साथ ओंकार 
  का वाच्य-वाचक-भाव 
  संबंध नित्य है, 
  सांकेतिक नहीं। 
  संकेत नित्य या 
  स्वाभाविक संबंध 
  को प्रकट करता 
  है। सृष्टि के आदि 
  में सर्वप्रथम ओंकाररूपी 
  प्रणव का ही स्फुरण 
  होता है। तदनंतर 
  सात करोड़ मंत्रों 
  का आविर्भाव 
  होता है। इन मंत्रों 
  के वाच्य आत्मा की 
  देवता रूप से प्रसिद्धि 
  है। ये देवता 
  माया के ऊपर 
  विद्यमान रहकर 
  मायिक सृष्टि 
  का नियंत्रण करते 
  हैं। इनमें से आधे 
  शुद्ध मायाजगत् 
  में कार्य करते 
  हैं और शेष आधे 
  अशुद्ध या मलिन 
  मायिक जगत् 
  में।</font></p>
<font size="2"> 
<p><font    size="4">ब्रह्मप्राप्ति 
  के लिए निर्दिष्ट 
  विभिन्न साधनों 
  में प्रणवोपासना 
  मुख्य है। मुंडकोपनिषत् 
  में लिखा है:</font></p>
<p align="CENTER"><font style="text-align: left;"    size="4">प्रणवो 
  धनु: शरो ह्यात्मा 
  ब्रह्म तल्लक्ष्यमुच्यते।</font></p>
<p align="CENTER"><font style="text-align: left;"    size="4">अप्रमत्तेन 
  वेद्धव्यं शरवत्तन्मयो 
  भवेत्।।</font></p>
</font>
<p><font    size="4">कठोपनिषत् 
  में यह भी लिखा 
  है कि आत्मा को 
  अधर अरणि और 
  ओंकार को उत्तर 
  अरणि बनाकर 
  मंथनरूप अभ्यास 
  करने से दिव्य 
  ज्ञानरूप ज्योति 
  का आविर्भाव 
  होता है। उसके 
  आलोक से निगूढ़ 
  आत्मतत्वका साक्षात्कार 
  होता है। श्रीमद्भगवद्गीता 
  में भी ओंकार 
  को एकाक्षर ब्रह्म 
  कहा है। मांडूक्योपनिषत् 
  में भूत, भवत् 
  या वर्तमान और 
  भविष्य</font><font padma_font_family_property="serif" size="4">&#8211;</font><font    size="4">त्रिकाल</font><font padma_font_family_property="serif" size="4">&#8211;</font><font    size="4">ओंकारात्मक 
  ही कहा गया है। 
  यहाँ त्रिकाल से 
  अतीत तत्व भी ओंकार 
  ही कहा गया है। 
  आत्मा अक्षर की दृष्टि 
  से ओंकार है 
  और मात्रा की 
  दृष्टि से अ, उ और 
  म रूप है। चतुर्थ 
  पाद में मात्रा 
  नहीं है एवं वह 
  व्यवहार से अतीत 
  तथा प्रपंच शून्य 
  अद्वैत है। इसका 
  अभिप्राय यह है 
  कि ओंकारात्मक 
  शब्द ब्रह्म और उससे 
  अतीत परब्रह्म दोनों 
  अभिन्न तत्व हैं।</font></p>
<p><font    size="4">वैदिक 
  वाङमय के सदृश 
  धर्मशास्त्र, पुराण 
  तथा आगम साहित्य 
  में भी ओंकार 
  की महिमा सर्वत्र 
  पाई जाती है। 
  इसी प्रकार बौद्ध 
  तथा जैन संप्रदाय 
  में भी सर्वत्र ओंकार 
  के प्रति श्रद्धा की 
  अभिव्यक्ति देखी 
  जाती है। प्रणव 
  शब्द का अर्थ है</font><font padma_font_family_property="serif" size="4">&#8211;</font><font    size="4">प्रकर्षेण 
  नूयते स्तूयते 
  अनेन इति, नौति 
  स्तौति इति वा 
  प्रणव:।</font></p>
<p><font    size="4">प्रणव का 
  बोध कराने 
  के लिए उसका विश्लेषण 
  आवश्यक है। यहाँ 
  प्रसिद्ध आगमों 
  की प्रक्रिया के 
  अनुसार विश्लेषण 
  क्रिया का कुछ 
  दिग्दर्शन कराया 
  जाता है। ओंकार 
  के अवयवों का 
  नाम है</font><font padma_font_family_property="serif" size="4">&#8211;</font><font    size="4">अ, 
  उ, म, विंदु अर्धचंद्र 
  रोधिनी, नाद, 
  नादांत, शक्ति, 
  व्यापिनी या महाशून्य, 
  समना तथा उन्मना। 
  इनमें से अकार, 
  उकार और मकार 
  ये तीन सृष्टि, 
  स्थिति और संहार 
  के सपादक ब्रह्मा, 
  विष्णु तथा रुद्र 
  के वाचक हैं। प्रकारांतर 
  से ये जाग्रत्, 
  स्वप्न और सुषुप्ति 
  तथा स्थूल, सूक्ष्म 
  और कारण अवस्थाओं 
  के भी वाचक हैं। 
  विंदु तुरीय 
  दशा का द्योतक 
  है। प्लुत तथा दीर्घ 
  मात्राओं का स्थितिकाल 
  क्रमश: संक्षिप्त होकर 
  अंत में एक मात्रा 
  में पर्यवसित 
  हो जाता है। 
  यह ्ह्रस्व स्वर का उच्चारण 
  काल माना जाता 
  है। इसी एक मात्रा 
  पर समग्र विश्व 
  प्रतिष्ठित है। विक्षिप्त 
  भूमि से एकाग्र 
  भूमि में पहुँचने 
  पर प्रणव की इसी 
  एक मात्रा में स्थिति 
  होती है। एकाग्र 
  से निरोध अवस्था 
  में जाने के लिए 
  इस एम मात्रा का 
  भी भेद कर अर्धमात्रा 
  में प्रविष्ट हुआ 
  जाता है। तदुपरांत 
  क्रमश: सूक्ष्म और 
  सूक्ष्मतर मात्राओं 
  का भेद करना 
  पड़ता है। विंदु 
  अर्धमात्रा है। उसके 
  अनंतर प्रत्येक स्तर 
  में मात्राओं का 
  विभाग है। समना 
  भूमि में जाने 
  के बाद मात्राएँ 
  इतनी सूक्ष्म हो 
  जाती हैं कि किसी 
  योगी अथवा योगीश्वरों 
  के लिए उसके आगे 
  बढ़वा संभव नहीं 
  होता, अर्थात् 
  वहाँ की मात्रा 
  वास्तव में अविभाज्य 
  हो जाती है। 
  आचार्यो का उपदेश 
  है कि इसी स्थान 
  में मात्राओं को 
  समर्पित कर अमात्र 
  भूमि में प्रवेश 
  करना चाहिए। इसका 
  थोड़ा सा आभास 
  मांडूक्य उपनिषद् 
  में मिलता है।</font></p>
<font size="2">
<p><font    size="4">विंदु मन 
  का ही रूप है। मात्राविभाग 
  के साथ-साथ मन 
  अधिकाधिक सूक्ष्म 
  होता जाता है। 
  अमात्र भूमि में 
  मन, काल, कलना, 
  देवता और प्रपंच, 
  ये कुछ भी नहीं 
  रहते। इसी को 
  उन्मनी स्थिति कहते 
  हैं। वहाँ स्वयंप्रकाश 
  ब्रह्म निरंतर 
  प्रकाशमान रहता 
  है।</font></p>
<p><font    size="4">योगी 
  संप्रदाय में स्वच्छंद 
  तंत्र के अनुसार 
  ओंकारसाधना 
  का एक क्रम प्रचलित 
  है। उसके अनुसार 
  'अ' समग्र स्थूल जगत् 
  का द्योतक है और 
  उसके ऊपर स्थित 
  कारणजगत् का 
  वाचक है मकार। 
  कारण सलिल में 
  विधृत, स्थूल आदि 
  तीन जगतों के 
  प्रतीक अ, उ और म 
  हैं। ऊर्ध्व गति के 
  प्रभाव से शब्दमात्राओं 
  का मकार में लय 
  हो जाता है। 
  तदनंतर मात्रातीत 
  की ओर गति होती 
  है। म पर्यत गति 
  को अनुस्वार गति 
  कहते हैं। अनुस्वार 
  की प्रतिष्ठा अर्धमात्रा 
  में विसर्गरूप 
  में होती है। इतना 
  होने पर मात्रातीत 
  में जाने के लिए 
  द्वार खुल जाता 
  है। वस्तुत: अमात्र 
  की गति बिंदु से 
  ही प्रारंभ हो 
  जाती है। तंत्र 
  शास्त्र में इस प्रकार 
  का मात्राविभाग 
  नौ नादों की 
  सूक्ष्म योगभूमियां 
  के नाम से प्रसिद्ध 
  है। इस प्रसंग में 
  यह स्मरणीय है 
  कि बिंदु अशेष वेद्यों 
  के अभेद ज्ञान का 
  ही नाम है ओर 
  नाद अशेष वाचकों 
  के विमर्शन का 
  नाम है। इसका 
  तात्पर्य यह है 
  कि अ, उ और म प्रणव 
  के इन तीन अवयवों 
  का अतिक्रमण करने 
  पर अर्थतत्व का 
  अवश्य ही भेद हो 
  जाता है। उसका 
  कारण यह है कि 
  यहाँ योगी को 
  सब पदार्थो के 
  ज्ञान के लिए सर्वज्ञत्व 
  प्राप्त हो जाता 
  है एवं उसके बाद 
  बिंदुभेद करने 
  पर वह उस ज्ञान 
  का भी अतिक्रमण 
  कर लेता है। अर्थ 
  और ज्ञान इन दोनों 
  के ऊपर केवल 
  नाद ही अवशिष्ट 
  रहता है एवं नाद 
  की नादांत तक 
  की गति में नाद 
  का भी भेद हो 
  जाता है। उस समय 
  केवल कला या 
  शक्ति ही विद्यमान 
  रहती है। जहाँ 
  शक्ति या चित् 
  शक्ति प्राप्त हो 
  गई वहाँ ब्रह्म का 
  प्रकाशमान होना 
  स्वत: ही सिद्ध है। 
  इस प्रकार प्रणव 
  के सूक्ष्म उच्चारण 
  द्वारा विश्व का 
  भेद होने पर 
  विश्वातीत तक 
  सत्ता की प्राप्ति 
  हो जाती है। 
  स्वच्छंद तंत्र में 
  यह दिखाया गया 
  है कि ऊर्ध्व गति 
  में किस प्रकार 
  कारणों का परित्याग 
  होते होते 
  अखंड पूर्णतत्व में 
  स्थिति हो जाती 
  है। 'अ' ब्रह्मा का वाचक 
  है; उच्चारण द्वारा 
  हृदय में उसका त्याग 
  होता है। 'उ' विष्णु 
  का वाचक हैं; उसका 
  त्याग कंठ में होता 
  है तथा 'म' रुद्र का 
  वाचक है ओर 
  उसका त्याग तालुमध्य 
  में होता है। इसी 
  प्रणाली से ब्रह्मग्रंथि, 
  विष्णुग्रंथि तथा 
  रुद्रग्रंथि का छेदन 
  हो जाता है। 
  तदनंतर बिंदु 
  है, जो स्वयं ईश्वर 
  रूप है अर्थात् 
  बिंदु से क्रमश: 
  ऊपर की ओर 
  वाच्यवाचक का 
  भेद नहीं रहता। 
  भ्रूमध्य में बिंदु 
  का त्याग होता 
  है। नाद सदाशिवरूपी 
  है। ललाट से मूर्धा 
  तक के स्थान में 
  उसका त्याग करना 
  पड़ता है। यहाँ 
  तक का अनुभव स्थूल 
  है। इसके आगे शक्ति 
  का व्यापिनी तथा 
  समना भूमियों 
  में सूक्ष्म अनुभव 
  होने लगता है। 
  इस भूमि के वाच्य 
  शिव हैं, जो सदाशिव 
  से ऊपर तथा परमशिव 
  से नीचे रहते 
  हैं। मूर्धा के 
  ऊपर स्पर्शनुभूति 
  के अनंतर शक्ति 
  का भी त्याग हो 
  जाता है एवं उसके 
  ऊपर व्यापिनी 
  का भी त्याग हो 
  जाता है। उस समय 
  केवल मनन मात्र 
  रूप का अनुभव होता 
  है। यह समना भूमि 
  का परिचय है। 
  इसके बाद ही मनन 
  का त्याग हो जाता 
  है। इसके उपरांत 
  कुछ समय तक मन 
  के अतीत विशुद्ध 
  आत्मस्वरूप की झलक 
  दीख पड़ती है। इसके 
  अनंतर ही परमानुग्रहप्राप्त 
  योगी का उन्मना 
  शक्ति में प्रवेश 
  होता है। इसी 
  को परमपद या 
  परमशिव की प्राप्ति 
  समझना चाहिए 
  और इसी को 
  एक प्रकार से उन्मना 
  का त्याग भी माना 
  जा सकता है। इस 
  प्रकार ब्रह्मा से 
  शिव पर्यत छह 
  कारणों का उल्लंघन 
  हो जाने पर 
  अखंड परिपूर्ण 
  सत्ता में स्थिति 
  हो जाती है	(गो.क.)</font></p>
</font> 
</body></html>