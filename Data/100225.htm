<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">रूपसाहि</span></b><span   style="font-size: 14pt; font-family: DV-TTSurekhEN;"> ये बागमहल 
    पन्ना (बुंदेलखंड) के रहनेवाले और जाति के गुनियार कार्यस्थ 
    थे। इनके पिता का नाम कमलनैन तथा पितामह का शिवराम 
    था। इनके आश्रयदाता थे छत्रसालवंशीय महाराज हिंदूपति सिंह 
    (सं. १८१५-१८३४ वि.)। कवि ने इन्हीं के प्रीत्यर्थ अपने प्रसिद्ध ग्रंथ 
    'रूपविलास' की रचना की, जिसकी समाप्ति ४ सितंबर, सन् 
    १७५६ ई. को हुई थी। नागरीप्रचारिणी सभा, काशी के याज्ञिक 
    संग्रहालय में इसकी एक हस्तलिखित प्रति वर्तमान है। पूरे 
    ग्रंथ में ९०० दोहे हैं और वह १४ 'विलासों' में विभक्त है। 
    यह रीतिग्रंथ काव्य के सर्वांग (विविधांग) पर विचार करता 
    है</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">काव्यलक्षण, 
    छंद (पिंगल), नौ रस, नायक नायिका, अलंकार और षड्ऋतु, 
    आदि आदि। अलंकारों के वर्णन में कवि ने, 'भाषाभूषण' की 
    परिपाटी को ग्रहण कर लक्षण और उदाहरण एक ही दोहे में दिए 
    है। दूसरी महत्वपूर्ण बात यह है कि इन्होंने अनेक काव्यवृत्तियों 
    को विभिन्न रसों का समर्वाय माना है। इस प्रकार, कवि का 
    कृतित्व जितना काव्यशास्त्रीय विवेचन की दृष्टि से महत्व का है 
    उतना कवित्व के विचार से नहीं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. 
    ग्रं. </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> मिश्रबंधु : मिश्रबंधु 
    विनोद, भा. २; खोज विवरण, वार्षिक १९०५ ई.। शिवसिंह सेंगर 
    : 'शिवसिंहसरोज'।<span   style="">   </span>(रामफेर 
    त्रिपाठी)</span></p>
</div>
</body></html>