<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><b><font    size="4">अमोघवर्ष</font><font > 
  </font></b><font   >राष्ट्रकूट 
  राजा जो स. ८१४ 
  ई. में गद्दी पर 
  बैठा और ६४ साल 
  राज करने के 
  बाद संभवत: ८७८ 
  ईं. में मरा। वह 
  गोविंद तृतीय 
  का पुत्र था। उसके 
  किशोर होने 
  के कारण पिता 
  ने मृत्यु के समय 
  करकराज को 
  शासन का कार्य 
  सँभालने को 
  सहायक नियुक्त 
  किया था। किंतु 
  मंत्री और सामंत 
  धीरे-धीरे विद्रोही 
  और असहिष्णु होते 
  गए। साम्राज्य का 
  गंगवाडी प्रांत 
  स्वतंत्र हो गया 
  और वेंगी के 
  चालुक्यराज विजयादित्य 
  द्वितीय ने आक्रमण 
  कर अमोघवर्ष 
  को गद्दी से उतार 
  तक दिया। परंतु 
  अमोघवर्ष भी 
  साहस छोड़नेवाला 
  व्यक्ति न था और 
  करकराज की 
  सहायता से उसने 
  राष्ट्रकूटों 
  का सिंहासन फिर 
  स्वायत्त कर लिया। 
  राष्ट्रकूटों 
  की शक्ति फिर भी 
  लौटी नहीं और 
  उन्हें बार-बार 
  चोट खानी पड़ी। 
  </font></p>
<font > 
<p  >अमोघवर्ष 
  के संजन ताम्रपत्र 
  के अभिलेख से समकालीन 
  भारतीय राजनीति 
  पर पर्याप्त प्रकाश 
  पड़ता है, यद्यपि उसमें 
  स्वयं उसकी विजयों 
  का वर्णन अतिरंजित 
  है। वास्तव में उसके 
  युद्ध प्राय: उसके 
  विपरीत ही गए 
  थे। अमोघवर्ष 
  धार्मिक और विद्याव्यसनी 
  था, महालक्ष्मी का 
  परम भक्त। जैनाचार्य 
  के उपदेश से उसकी 
  प्रवृत्ति जैन हो 
  गई थी। 'कविराजमार्ग' 
  और 'प्रश्नोत्तरमालिका' 
  का वह रचयिता 
  माना जाता है। 
  उसी ने मान्यखेट 
  राजधानी बनाई 
  थी। अपने अंतिम 
  दिनों में राजकार्य 
  मंत्रियों और 
  युवराज पर 
  छोड़ वह विरक्त 
  रहने लगा था। 
</p>
<p style="text-align: left;"   align="RIGHT">(ओं.ना.उ.) </p>
</font>
<p><b><font  size="4"></font></b></p>
</body></html>