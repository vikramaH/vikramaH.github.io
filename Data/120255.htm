<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; line-height: 150%; font-family: DV-TTSurekhEN;">सेन राजवंश </span></b><span   style="font-size: 14pt; line-height: 150%; font-family: DV-TTSurekhEN;">सेन एक राजवंश का नाम था, जिसने १२वीं शताब्दी के 
    मध्य से बंगाल पर अपना प्रभुत्व स्थापित कर लिया। इस वंश 
    के राजा, जो अपने को कर्णाट क्षत्रिय, ब्रह्म क्षत्रिय और क्षत्रिय मानते 
    हैं, अपनी उत्पत्ति पौराणिक नायकों से मानते हैं, जो दक्षिणापथ 
    या दक्षिण के शासक माने जाते हैं। ९वीं, १०वीं और ११वीं शताब्दी 
    में मैसूर राज्य के धारवाड़ जिले में कुछ जैन उपदेशक रहते 
    थे, जो सेन वंश से संबंधित थे। यह निश्चित रूप से नहीं कहा 
    जा सकता कि बंगाल के सेनों का इन जैन उपदेशकों के परिवार 
    से कई संबंध था। फिर भी इस बात पर विश्वास करने के 
    लिए समुचित प्रमाण है कि बंगाल के सेनों का मूल वासस्थान 
    दक्षिण था। देवपाल के समय से पाल सम्राटों ने विदेशी साहसी 
    वीरों को अधिकारी पदों पर नियुक्त किया। उनमें से कुछ कर्णाट 
    देश से संबंध रखते थे। कालांतर में ये अधिकारी, जो दक्षिण 
    से आए थे, शासक बन गए और स्वयं को राजपुत्र कहने लगे। 
    राजपुत्रों के इस परिवार में बंगाल के सेन राजवंश का प्रथम 
    शासक सामंत सेन उत्पन्न हुआ था।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सामंतसेन ने दक्षिण के एक शासक, संभवत: द्रविड़ देश 
    के राजेंद्रचोल, को परास्त कर अपनी प्रतिष्ठा में वृद्धि की। सामंतसेन 
    का पौत्र विजयसेन ही अपने परिवार की प्रतिष्ठा को स्थापित 
    करने वाला था। उसने वंग के वर्मन शासन का अंत किया, विक्रमपुर 
    में अपनी राजधानी स्थापित की, पालवंश के मदनपाल को अपदस्थ 
    किया और गौड़ पर अधिकार कर लिया, नान्यदेव को हराकर 
    मिथिला पर अधिकार किया, गहड़वालों के विरुद्ध गंगा के मार्ग 
    से जलसेना द्वारा आक्रमण किया, आसाम पर आक्रमण किया, उड़ीसा 
    पर धावा बोला और कलिंग के शासक अनंत वर्मन चोड़गंग के 
    पुत्र राघव को परास्त किया। उसने वारेंद्री में एक प्रद्युम्नेश्वर 
    शिव का मंदिर बनवाया। विजयसेन का पुत्र एवं उत्तराधिकारी 
    वल्लाल सेन विद्वान तथा समाज सुधारक था। बल्लालसेन के बेटे 
    और उत्तराधिकारी लक्ष्मण सेन ने काशी के गहड़वाल और आसाम 
    पर सफल आक्रमण किए, किंतु सन् १२०२ के लगभग इसे पश्चिम 
    और उत्तर बंगाल मुहम्मद खलजी को समर्पित करने पड़े। कुछ 
    वर्ष तक यह वंग में राज्य करता रहा। इसके उत्तराधिकारियों 
    ने वहाँ १३वीं शताब्दी के मध्य तक राज्य किया, तत्पश्चात् देववंश 
    ने देश पर सार्वभौम अधिकार कर लिया। सेन सम्राट विद्या के 
    प्रतिपोषक थे।</span></p>
  <p class="MsoNormal"><b style=""><span   style="font-size: 14pt; line-height: 150%; font-family: DV-TTSurekhEN;">सं. ग्रं.</span></b><span padma_font_family_property="Symbol" style="font-size: 14pt; line-height: 150%; font-family: Symbol;"> - </span><span   style="font-size: 14pt; line-height: 150%; font-family: DV-TTSurekhEN;">आर.सी. मजुमदार: 'हिस्ट्री 
    ऑव बैंगॉल' (बंगाल का इतिहास)।<span   style="">   
    </span>(धीरेंद्रचंद्र गांगुली)</span></p>
</div>
</body></html>