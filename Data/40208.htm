<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >घाट </b></font><font    size="4">(पूर्वी 
  तथा पश्चिमी) भारत 
  के दक्षिण के पठार 
  के पूर्वी एवं पश्चिमी 
  किनारे पूर्वी 
  घाट तथा पश्चिमी 
  घाट के नाम से 
  विख्यात हैं। भूगर्भशास्त्रियों 
  के मतानुसार 
  पठार का पश्चिमी 
  भाग टूटकर 
  अरब सागर में 
  डूब गया तथा उसका 
  किनारा प्रपाती 
  ढलान के रूप में 
  कन्याकुमारी 
  तक फैला है। ताप्तो 
  के दक्षिण में लगभग 
  २५०-३०० मील तक इसकी 
  औसत ऊँचाई 
  ३००० फुट से ४००० फुट 
  है जब कि चोटियाँ 
  ४,५००-५,००० फुट तक पहुंच 
  जाती हैं। इस भाग 
  में कटाफटा प्रपाती 
  ढलान है जो 
  सँकरे कोंकण 
  तट में समाप्त होता 
  है। गोआ के निकट 
  घाट दीवार के 
  समान खड़ा है जिससे 
  होकर नदियों 
  ने सँकरी एवं 
  गहरी घाटियाँ 
  बनाई हैं। गोआ 
  के दक्षिण में लगभग 
  २०० मील तक घाट 
  ३,००० फुट से नीचा 
  है किंतु नीलगिरि 
  में पुन: उसक ऊँचाई 
  ८,७६० फुट तक पहुँच 
  जाती है। लगभग 
  ८०० मील की लंबाई 
  में केवल तीन 
  दर्रे<font padma_font_family_property="Symbol" face="Symbol">-</font> भोर 
  घाट, थार घाट 
  तथा पाल घाट<font padma_font_family_property="Symbol" face="Symbol">-</font> 
  हैं, जिनसे होकर 
  यातायात मार्ग 
  तट तक जाते हैं। 
  इनमें पालघाट 
  सबसे चौड़ा है।</font></p>
<p> <font    size="4">पूर्वी घाट 
  नदियों की घटियों 
  के बीच टुकड़ों 
  के रूप में है तथा 
  इसकी औसत ऊँचाई 
  कहीं भी ३,००० फुट 
  से अधिक नहीं है। 
  गोदावरी और 
  कृष्णा के बीच 
  लगभग १०० मील तक 
  पूर्वी घाट नहीं 
  है। उत्तर में महानदी 
  एवं गोदावरी 
  के बीच में प्राचीन 
  चट्टानों के 
  कटे फटे प्रदेश 
  हैं। मध्य में कृष्णा 
  तथा कावेरी 
  के बीच नल्लमलै, 
  वेल्लीकोंडा तथा 
  पालकोंडा नाम 
  की प्राचीन पर्वतशृंखलाओं 
  के अवशेष हैं तथा 
  दक्षिण में शेवारॉय 
  तथा पांचमलाई 
  के रूप में नाइस 
  (</font><font padma_font_family_property="Times New Roman, Times, serif" face="Times New Roman, Times, serif" size="4">gneiss</font><font    size="4">)</font><font face="DVB-TTSurekhEN" size="4"> 
  </font><font    size="4">चट्टानों 
  के भाग हैं। उड़ीसा 
  के पूर्वी घाट 
  सघन वनों से 
  ढका पिछड़ा हुआ 
  प्रदेश है। अन्य भागों 
  में यद्यपि ऊँचाई 
  अधिक नहीं है, तथापि 
  कुछ भागों में 
  अत्यधिक कटा फटा 
  होने के कारण 
  यातायात असंभव 
  है।	(प्रमिला 
  वर्मा)</font></p>
<b></b>
<p><font  size="5"><b></b></font></p>
</body></html>