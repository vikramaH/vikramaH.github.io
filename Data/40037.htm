<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >गोदान</b></font><font    size="4"> 
  (प्रकाशन : १९३६ ई.) प्रेमचंद 
  का यह हिंदी उपन्यास 
  है जिसमें उनकी 
  कला अपने चरम 
  उत्कर्ष पर पहुँची 
  है। गोदान में 
  भारतीय किसान 
  का संपूर्ण जीवन 
  <font padma_font_family_property="Symbol" face="Symbol">-</font> उसकी आकांक्षा 
  और निराशा, 
  उसकी धर्मभीरुता 
  और भारतपरायणता 
  के साथ स्वार्थपरता 
  ओर बैठकबाजी, 
  उसकी बेबसी और 
  निरीहता<font padma_font_family_property="Symbol" face="Symbol">-</font> 
  का जीता जागता 
  चित्र उपस्थित किया 
  गया है। उसकी गर्दन 
  जिस पैर के नीचे 
  दबी है उसे सहलाता, 
  क्लेश और वेदना 
  को झुठलाता, 
  'मरजाद' की झूठी 
  भावना पर गर्व 
  करता, ऋणग्रस्तता 
  के अभिशाप में 
  पिसता, तिल तिल 
  शूलों भरे पथ 
  पर आगे बढ़ता, 
  भारतीय समाज 
  का मेरुदंड यह 
  किसान कितना 
  शिथिल और जर्जर 
  हो चुका है, यह 
  गोदान में प्रत्यक्ष 
  देखने को मिलता 
  है। नगरों के 
  कोलाहलमय 
  चकाचौंध ने 
  गाँवों की विभूति 
  को कैसे ढँक 
  लिया है, जमींदार, 
  मिल मालिक, पत्रसंपादक, 
  अध्यापक, पेशेवर 
  वकील और डाक्टर, 
  राजनीतिक नेता 
  और राजकर्मचारी 
  जोंक बने कैसे 
  गाँव के इस निरीह 
  किसान का शोषण 
  कर रहे हैं और 
  कैसे गाँव के 
  ही महाजन और 
  पुरोहित उनकी 
  सहायता कर रहे 
  हैं, गोदान में 
  ये सभी तत्व नखदर्पण 
  के समान प्रत्यक्ष 
  हो गए हैं। गोदान, 
  वास्तव में, २०वीं शताब्दी 
  की तीसरी और 
  चौथी दशाब्दियों 
  के भारत का ऐसा 
  सजीव चित्र है, 
  जैसा हमें अन्यत्र 
  मिलना दुर्लभ 
  है।</font></p>
<font  size="4"> 
<p  >गोदान में बहुत 
  सी बातें कही 
  गई हैं। जान पड़ता 
  है प्रेमचंद ने 
  अपने संपूर्ण 
  जीवन के व्यंग 
  और विनोद, 
  कसक और वेदना, 
  विद्रोह और 
  वैराग्य, अनुभव 
  और आदर्श् सभी 
  को इसी एक उपन्यास 
  में भर देना चाहा 
  है। कुछ आलाचकों 
  को इसी कारण 
  उसमें अस्तव्यस्तता 
  मिलती है। उसका 
  कथानक शिथिल, 
  अनियंत्रित, और 
  स्थान-स्थान पर 
  अति नाटकीय जान 
  पड़ता है। ऊपर 
  से देखने पर 
  है भी ऐसा ही, 
  परंतु सूक्ष्म रूप 
  से देखने पर 
  गोदान में लेखक 
  का अद्भुत उपन्यास-कौशल 
  दिखाई पड़ेगा 
  क्योंकि उन्होंने 
  जितनी बातें 
  कहीं हैं वे सभी 
  समुचित उठान 
  में कहीं गई हैं। 
  प्रेमचंद ने एक 
  स्थान पर लिखा 
  है <font padma_font_family_property="Symbol" face="Symbol">-</font> 'उपन्यास 
  में आपकी कलम 
  में जितनी शक्ति 
  हो अपना जोर 
  दिखाइए, राजनीति 
  पर तर्क कीजिए, 
  किसी महफिल 
  के वर्णन में १०-२० पृष्ठ 
  लिख डालिए (भाषा 
  सरस होनी चाहिए), 
  कोई दूषण नहीं। 
  प्रेमचंद ने गोदान 
  में अपनी कलम का 
  पूरा जोर 
  दिखाया है। सभी 
  बातें कहने के 
  लिये उपयुक्त प्रसंगकल्पना, 
  समुचित तर्कजाल 
  और सही मनोवैज्ञानिक 
  विश्लेषण प्रवाहशील, 
  चुस्त और दुरुस्त 
  भाषा और वणर्नशैली 
  में उपस्थित कर 
  देना प्रेमचंद 
  का अपना विशेष 
  कौशल है और 
  इस दृष्टि से उनकी 
  तुलना में शायद 
  ही किसी उपन्यास 
  लेखक को रखा 
  जा सकता है।</p>
<p  >गोदान हिंदी 
  के उपन्यास-साहित्य 
  के विकास का 
  उज्वलतम प्रकाशस्तंभ 
  है। गोदान के 
  नायक और नायिका 
  होरी और धनिया 
  के परिवार 
  के रूप में हम भारत 
  की एक विशेष संस्कृति 
  को सजीव और 
  साकार पाते 
  हैं, ऐसी संस्कृति 
  जो अब समाप्त हो 
  रही है या हो 
  जाने को है, फिर 
  भी जिसमें भारत 
  की मिट्टी की सोंधी 
  सुबास भरी है। 
  प्रेमचंद ने इसे 
  अमर बना दिया 
  है।	(श्रीकृष्ण 
  लाल)</p>
</font><b></b> 
<p><font  size="5"><b></b></font></p>
</body></html>