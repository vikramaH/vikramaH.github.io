<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >इंडियानापोलिस</b> 
  संयुक्त राज्य (अमरीका) 
  के इंडियाना राज्य 
  की राजधानी 
  है तथा उसके हृदयस्थल 
  में ह्वाहट नदी 
  के तट पर बसा 
  हुआ है। इसे अमरीका 
  का चौराह कहते 
  हैं, क्योंकि यहाँ 
  शिकागो, सेंट 
  लुई, लुईजविल, 
  सिनसिनाटी, 
  कोलंबस, न्यूयार्क 
  आदि को जानेवाले 
  रेलवे मार्ग 
  तथा कई पक्की 
  सड़कें मिलती हैं। 
  यहाँ एक बड़ा हवाई 
  अड्डा भी है। केंद्रीय 
  भौगोलिक स्थिति, 
  प्रमुख कोयला 
  क्षेत्रों के सामीप्य 
  तथा यातायात 
  के साधनों के 
  बाहुल्य ने इसे 
  बहुत बड़ा औद्योगिक 
  केंद्र बना दिया 
  है। इसके मुख्य उद्योग 
  खाद्य पदार्थ तथा 
  वस्त्र, हवाई जहाजों 
  के इंजिन, बैटरी, 
  रेडियो, रफ्रेीजरेटर, 
  कागज, चमड़े, का 
  सामान आदि है। 
  यह एक बड़ा सांस्कृतिक 
  केंद्र भी है। इसकी 
  शिक्षासंस्थाओं 
  में बटलर विश्वविद्यालय 
  का नाम उल्लेखनीय 
  है। सन् १८२४ ई. में 
  यह इंडियाना राज्य 
  की राजधानी 
  चुन लिया गया 
  तथा कालांतर 
  में इसे अमरीका 
  के अन्य प्रमुख नगरों 
  से संबद्ध कर दिया 
  गया। इसकी जनसंख्या 
  सन् १९७० ई. में ७,४२,६१३ थीं।	(श्या.सुं.श.)</p>
<p  ><b  >इंदुमती </b>काकुत्स्थवंशी 
  अज की पत्नी एवं विदर्भराज 
  भोज की छोटी 
  बहन। ऐसी पौराणिक 
  आख्यायिका है 
  कि तृणबिंदु का 
  तप भंग करने 
  के लिए हरिणी 
  नाम की एक अप्सरा 
  भेजी गई थी जिसे 
  शापवश क्रथकैशिक 
  अथवा विदर्भ के 
  राजकुल में जन्म 
  लेना पड़ा और 
  जिसका विवाह 
  अज के साथ हुआ। 
  परतु वह दीर्घकाल 
  तक उनके साथ न 
  रह पाई। नारद 
  की वीणा से गिरी 
  माला की चोट 
  से मूर्छित हो 
  उसने प्राण त्याग 
  दिए।	(चं.म.)</p>
</font>
<p><font ><b></b></font></p>
</body></html>