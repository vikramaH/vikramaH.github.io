<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >जेम्स ज्वाएस </b></font><font    size="4">(जन्म २ फरवरी १८८२ को डब्लिन में; विवाह १९०४ में नोरा बार्नकिल के साथ; मृत्यु १३ जनवरी १९४१ को ज्यूरिख में) : <b  >आयरिश उपन्यासकार, कवि तथा लेखक। </b>ज्वाएस
 की शिक्षा डब्लिन के जेसुइट विद्यालयों में हुई यद्यपि आगे चलकर वह 
निष्ठावान कैथॉलिक से घोर कैथॉलिक-विरोधी हो गए। कैथॉलिक यूनिर्वसिटी, 
डब्लिन के स्नातक (१९०२) ज्वाएस की होनहार प्रतिभा का दर्शन १७-१८ वर्ष की 
अवस्था में लिखें उनके फुटकर निबंधों, यथा सन् १९०० में लिखे निबंध '</font><font padma_font_family_property="Times New Roman, Times, serif" face="Times New Roman, Times, serif" size="4">Drama and Life</font><font    size="4">',
 मैन्गन और इब्सन पर लिखे निबंध,' 'आयरिश लिटरेरी थियेटर' की कड़ी आलोचना 
आदि से होता है जिनमें उनकी आरंभिक मान्यताओं एवं दृढ़ मनोवृत्ति का परिचय 
भी मिलता है। </font></p><p>
<font    size="4">ज्वाएस
 ने १९०४ में विदेश जाकर अनेक कामों में हाथ लगाया। पेरिस में उन्होंने 
चिकित्साशास्त्र का अध्ययन, तत्पश्चात् संगीत का अभ्यास किया। इस सारे समय
 अंग्रेज़ी साहित्य के चिंतनशील अध्ययन के अतिरिक्त ज्वाएस अर्वाचीन भाषाओं 
तथा संगीत का भी अध्ययन करते रहे। इसी समय उन्होंने एक आयरिश दैनिक आरंभ 
करने की योजना बनाई तथा ज्यूरिख़ में रंगमंच पर काम किया। डब्लिन लौटकर 
उन्होंने कुछ कहानियाँ प्रकाशित की किंतु फिर जीवन यापन की समस्या से तंग 
आकर अपनी पत्नी के साथ ट्रीस्ट चले गए जहाँ उन्होंने अंग्रेज़ी अध्यापन का 
काम किया। दुबारा डब्लिन लौट कर उन्होंने एक सिनेमा घर खोला जो न चल सका। 
अब तक ज्वाएस की केवल एक गीत-पुस्तक '</font><font padma_font_family_property="Times New Roman, Times, serif" face="Times New Roman, Times, serif" size="4">Chamber Music</font><font    size="4">' प्रकाशित हुई थी (१९०७)। इसके गीत कोमल और एलिज़ाबेथयुगीन हैं जिनसे ज्वाएस की भावी रचनाओं का तारतम्य कठिनाई से बैठता है। </font></p><p>
<font    size="4">१९१४ में नौ वर्ष के विलंब के बाद ज्वाएस का कहानी-संग्रह '</font><font padma_font_family_property="Times New Roman, Times, serif" face="Times New Roman, Times, serif" size="4">Dubliners</font><font    size="4">'
 प्रकाशित हुआ। ज्वाएस का कथन है, 'मेरा इरादा अपने देश के नैतिक इतिहास का
 एक परिच्छेद लिखने का था और इसके लिये मैंने डब्लिन को चुना क्योंकि वही 
पक्षाघात का केंद्र प्रतीत होता है। उदासीन जनता के समक्ष यह सब मैंने 
शैशव, कैशोर्य, प्रोढ़ावस्था, तथा नागरिक जीवन, इन शीर्षकों के अंतर्गत कहने
 की चेष्टा की है।' इस संग्रह की कहानियों '</font><font padma_font_family_property="Times New Roman, Times, serif" face="Times New Roman, Times, serif" size="4">The Dead</font><font    size="4">'
 की संवेदना तथा प्रतीकात्मकता ज्वाएस को सर्व प्रथम एक सशक्त कथाकार घोषित
 करती है। १९१६ में ज्वाएस का उत्कृष्ट आत्मकथामूलक उपन्यास '</font><font padma_font_family_property="Times New Roman, Times, serif" face="Times New Roman, Times, serif" size="4">Portrait of the Artist as a Young Man</font><font    size="4">' प्रकाशित हुआ जिसका नायक स्टीफेन डेडालस आगे चल कर ज्वाएस की कृति '</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">' में भी प्रकट होता है। एज़रा पाउंड '</font><font padma_font_family_property="Times New Roman, Times, serif" face="Times New Roman, Times, serif" size="4">Egoist</font><font    size="4">'
 पत्रिका में १९१४-१५ में धारावाहिक रूप से इस उपन्यास को प्रकाशित कर चुके
 थे। यह ज्वाएस की प्रथम रचना थी जो उन्होंने चेतना-धारा (</font><font padma_font_family_property="Times New Roman, Times, serif" face="Times New Roman, Times, serif" size="4">Stream of Consciousness</font><font    size="4">) शैली में लिखी। पहले ज्वाएस ने इस उपन्यास की रचना '</font><font padma_font_family_property="Times New Roman, Times, serif" face="Times New Roman, Times, serif" size="4">Stephan Hero</font><font    size="4">'
 नाम से की थी किंतु यह उनकी मृत्यु के उपरांत १९४४ में ही प्रकाशित हो 
सका। भाषा की दृष्टि से दोनों में बहुत अंतर है। १९१८ में ज्वाएस का नाटक '</font><font padma_font_family_property="Times New Roman, Times, serif" face="Times New Roman, Times, serif" size="4">Exiles</font><font    size="4">' प्रकाशित हुआ जो इब्सन से प्रभावित है। </font></p><p>
<font    size="4">ज्वाएस की ४०वीं वर्षगाँठ पर १९२२ में उनकी महानतम कृति '</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">' पेरिस में प्रकाशित हुई। ज्वाएस ने यह पुस्तक १९१४ में आरंभ की थी और १९१८-२० में इसके कुछ अंश धारावाहिक रूप से न्यूयॉर्क के '</font><font padma_font_family_property="Times New Roman, Times, serif" face="Times New Roman, Times, serif" size="4">Little Review</font><font    size="4">' में छपे भी थे। '</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">' के अनेक अंशों को अश्लील मान कर इंग्लैंण्ड और अमरीका में इस पर तत्काल रोक लगा दी गई। '</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">'
 की कथा उसके तीन मुख्य चरित्रों--स्टीफेन डेडालस, लियोपोल्ड ब्लूम तथा 
ब्लूम की पत्नी मॉली-- के जीवन के अठारह घंटों की कहानी है। '</font><font padma_font_family_property="Times New Roman, Times, serif" face="Times New Roman, Times, serif" size="4">Portrait</font><font    size="4">' में प्रयुक्त चेतना-धारा शैली का पूर्ण विकास '</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">'
 में हुआ है। जैसा कि शीर्षक से स्पष्ट है कथा का प्रवाह होमर के महाकाव्य 
'ओडेसी' (जिसका नायक यूलिसीज़ है) के समानांतर चलता है। फ्रेंच औपन्यासिक 
एद्वार्द दुजार्दां के एक अल्पख्यात उपन्यास से ज्काएस ने '</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">'
 की स्वगतभाषण शैली का विकास किया है। यह शैली प्राउस्ट, डोरोथी रिचर्ड्सन 
आदि द्वारा भी प्रयुक्त हुई है और नवलेखन में बिरले लेखक ही इसके प्रभाव से
 मुक्त हैं। १९२७ में ज्वाएस की कविता पुस्तक '</font><font padma_font_family_property="Times New Roman, Times, serif" face="Times New Roman, Times, serif" size="4">Poems Pennyeach</font><font    size="4">' प्रकाशित हुई और १९३६ में '</font><font padma_font_family_property="Times New Roman, Times, serif" face="Times New Roman, Times, serif" size="4">Collected Poems</font><font    size="4">' जो केवल एक गीत के अतिरिक्त '</font><font padma_font_family_property="Times New Roman, Times, serif" face="Times New Roman, Times, serif" size="4">Chamber Music</font><font    size="4">' का पुनर्मुद्रण है। </font></p><p>
<font    size="4">'</font><font padma_font_family_property="Times New Roman, Times, serif" face="Times New Roman, Times, serif" size="4">Ulysses</font><font    size="4">' में प्रारंभ की गई प्रतीकात्मक अर्थबहुल शब्द सृष्टि '</font><font padma_font_family_property="Times New Roman, Times, serif" face="Times New Roman, Times, serif" size="4">Finnegans Wake</font><font    size="4">'
 में अगम्य हो जाती है। १९३९ में प्रकाशित यह पुस्तक ज्वाएस की अंतिम 
पुस्तक है। ज्वाएस आजीवन अर्थकष्ट और आँख के रोगों से ग्रस्त रहे और अंधे 
होते होते बचे। </font></p>
<p align="RIGHT"><font padma_font_family_property="Times New Roman, Times, serif" face="Times New Roman, Times, serif" size="4">[</font><font style="text-align: left;"    size="4">चंद्रधर 
  त्रिपाठी</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
<font size="2"></font></body></html>