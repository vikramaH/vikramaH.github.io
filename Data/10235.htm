<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अथर्वन्</b></font><font    size="4"> 
  (निरुक्त (११।२।१७) के अनुसार 
  अथर्वन् शब्द का 
  व्युत्पत्तिलभ्य अर्थ 
  है चित्तवृत्ति के 
  निरोध रूप समाधि 
  से सम्पन्न व्यक्ति (थर्वतिश्चरतिकर्मा 
  तत्प्रतिषेध)। ऋग्वेद 
  में अथर्वन् शब्द 
  का प्रयोग अनेक 
  मंत्रों में उपलब्ध 
  होता है। भृगु 
  तथा अंगिरा के 
  साथ अथर्वन् वैदिक 
  आर्यों के प्राचीन 
  पूर्वपुरुषों 
  की संज्ञा है। ऋग्वेद 
  के अनेक सूक्तों 
  (१।८३।५; ६।१५।१७; १०।२१।५) में कहा गया 
  है कि अथर्वन् 
  लोगों ने अग्नि 
  का मंथन कर 
  सर्वप्रथम यज्ञमार्ग 
  का प्रवर्तन किया। 
  इस प्रकार का अथर्वन 
  ऋत्विज शब्द का ही 
  पर्यायवाची 
  है। अवेस्ता में भी 
  अथर्वन <font padma_font_family_property="Symbol" face="Symbol">¢</font> अ्थ्रावन<font padma_font_family_property="Symbol" face="Symbol">¢</font> 
  के रूप में व्यवहृत 
  होकर यज्ञकर्ता 
  ऋत्विज् का ही 
  अर्थ व्यक्त करता 
  है और इस प्रकार 
  यह शब्द भारत-पारसीक-धर्म 
  का एक द्युतिमान् 
  प्रतीक है। अंगिरस् 
  ऋषियों के द्वारा 
  दृष्ट मंत्रों के 
  साथ समुच्चित 
  होकर अथर्वेंदृष्ट 
  मंत्रों का सहनीय 
  समुदाय अथर्वसंहिता 
  में उपलब्ध होता 
  है। अथर्वण मंत्रों 
  की प्रमुखता के 
  कारण यह चतुर्थ 
  वेद अथर्ववेद 
  के नाम से प्रख्यात 
  है। कुछ पाश्चात्य 
  विद्वानों के अनुसार 
  अथर्वन् उन मंत्रों 
  के लिए प्रयुक्त होता 
  है जो सुख उत्पन्न 
  करने वाले शोभन 
  यातु (जादू टोना) 
  के उत्पादक होते 
  हैं। और इसके 
  विपरीत आंगिरस 
  से उन अभिचार मंत्रों 
  की ओर संकेत 
  है जिनका प्रयोग 
  मारण, मोहन, 
  उच्चाटन आदि अशोभन 
  कृत्यों की सिद्धि 
  के लिए किया जाता 
  है। परंतु इस 
  प्रकार का स्पष्ट 
  पार्थक्य अथर्ववेद 
  की अंतरंग परीक्षा 
  से नहीं सिद्ध होता। 
  														(ब. उ.)</font></p>
<b></b>
<p><font  size="5"><b></b></font></p>
</body></html>