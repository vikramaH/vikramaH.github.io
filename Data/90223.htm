<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">माँग</span></b><span   style="font-size: 14pt; font-family: DV-TTSurekhEN;"> (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Demand</span><span   style="font-size: 14pt; font-family: DV-TTSurekhEN;">) 
    एक निश्चित मूल्य पर समय की निश्चित इकाई के भीतर क्रय 
    की जानेवाली वस्तु का परिमाण ही माँग है। माँग, मूल्य और 
    वस्तु की मात्रा का वह संबंध व्यक्त करती है, जो उस भाव पर 
    समय की निश्चित इकाई में क्रय की जाए। इसलिये माँग मूल्याश्रित 
    है; साथ ही वह किसी विशेष समय की होती है। इसी मूल्याश्रय 
    के कारण माँग एवं आवश्यकता एक ही तत्व नहीं है, भले ही माँग 
    का मूलाधार आवश्यकता हो।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">माँग का नियम उपयोगिता ्ह्रास सिद्धांत 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Law 
    of diminishing utility</span><span   style="font-size: 14pt; font-family: DV-TTSurekhEN;">) 
    पर आधृत है।</span><span   style="font-size: 14pt; font-family: DV-TTSurekhEN;"> यदि सभी कुछ यथावत् रहे तो वस्तु 
    की माँग उसके मूल्य के घटने के साथ साथ बढ़ती जाएगी और 
    वस्तु के मूल्य में वृद्धि के साथ उसकी माँग घटती जाएगी। यही 
    माँग का नियम है। बाजार में माँग की सूची की सहायता से 
    माँग की रेखा बनाई जाती है जो श्रीमती राबिंस के अनुसार 
    'इस बात का प्रतिनिधित्व करती है कि एक बाजार में किसी 
    विशेष समय पर भिन्न भिन्न मूल्यों पर वस्तु की कितनी मात्रा 
    खरीदी जाए। माँग का नियम नीचे दिए गए चित्र में स्पष्ट है :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">माँग का सिद्धांत सार्वभौम नहीं है।</span><span   style="font-size: 14pt; font-family: DV-TTSurekhEN;"> 
    निम्नांकित चार अवस्थाओं में वस्तुओं का मूल्य बढ़ जाने पर भी 
    वस्तुओं की माँग में वृद्धि होती है : (क) भविष्य में वस्तु का 
    पूर्ति में कमी होने की संभावना की स्थिति में, (ख) शान शौकत 
    के प्रदर्शन के लिये, (ग) जीवनयापन के लिये वस्तु की अनिवार्यता 
    के कारण तथा (घ) अज्ञानता के कारण।</span></p>
  <p   class="MsoBodyText3" style="">माँग निम्नांकित तत्वों से प्रभावित होती है -- (१) आय में परिवर्तन, 
    (२) जनसंख्या में परिवर्तन (३) द्रव्य की मात्रा में परिवर्तन, (४) 
    धन के वितरण में परिवर्तन, (५) व्यापार की स्थिति में परिवर्तन, 
    (६) अन्य प्रतिस्पर्द्धी वस्तुओं के मूल्यों में परिवर्तन (७) रुचि तथा 
    फैशन में परिवर्तन और (८) ऋतुपरिवर्तन।</p>
  <p   class="MsoBodyText">मूल्यपरिवर्तन के कारण होनेवाली माँग की 
    मात्रा में परिवर्तन उपभोक्ता की आय, वस्तु के मूल्यस्तर, आय 
    के अंश का संबंद्ध वस्तु<span   style="">श् </span>पर विनियोजन, वस्तु के प्रयोगों की मात्रा, स्थानापन्न 
    वस्तुओं की उपलब्धि, वस्तु के उपभोग की स्थगन शक्ति, समाज में 
    संपत्ति के वितरण, समाज के आर्थिक स्तर, संयुक्त माँग (<span padma_font_family_property="Courier" style="font-family: Courier;">Joint 
    Demand</span>) की स्थिति तथा समय के प्रभाव पर निर्भर करती 
    है।</p>
  <p   class="MsoBodyText">माँग की लोच का अध्ययन उत्पादकों, राजस्व विभाग, 
    एकाधिकारी उत्पादकों तथा संयुक्त उत्पादन (<span padma_font_family_property="Courier" style="font-family: Courier;">Joint 
    Production</span>) के लिये विशेष महत्वपूर्ण है। माँग की लोच 
    निकालने का प्रो० फ्लक्स का निम्नलिखित सिद्धांत विशेष व्यवहृत 
    होता है:</p>
  <p   class="MsoBodyText">माँग की लोच <span style="font-family: Symbol;"><span padma_font_family_property="Symbol" style="">=</span></span> माँग 
    में प्रतिशत वृद्धि/मूल्य में प्रतिशत वृद्धि <span   style="">  
 
    </span><span   style="">   </span><span style="font-family: Symbol;"><span padma_font_family_property="Symbol" style="">[</span></span>सुधाकर 
    पांडेय<span style="font-family: Symbol;"><span padma_font_family_property="Symbol" style="">]</span></span></p>
</div>
</body></html>