<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >ज्वारसिद्धांत</b></font><font    size="4"> <b  >सौर मंडल की उत्पत्ति के संबंध में वैज्ञानिकों में अनेक सिद्धांत प्रस्तुत किए हैं।</b> १९१६ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> में जींज़ (</font><font padma_font_family_property="Times New Roman, Times, serif" face="Times New Roman, Times, serif" size="4">Jeans</font><font    size="4">) एवं जफ्रेीज़ (</font><font padma_font_family_property="Times New Roman, Times, serif" face="Times New Roman, Times, serif" size="4">Jeffries</font><font    size="4">)
 नामक प्रख्यात गणितज्ञों ने इस विषय पर एक सिद्धांत प्रतिपादित किया। उनके
 इस सिद्धांत को ज्वारभाटीय सिद्धांत कहते हैं। इनके मतानुसार एक विशाल 
तारा, जो सूर्य से कई गुना बड़ा था, अकस्मात् सूर्य के समीप से गुजरा। उसके
 गुरुत्वाकर्षण के कारण सूर्य तल पर ऊँचे ज्वार उठने लगे। जब वह अपने पथ पर
 बढ़ता हुआ सूर्य की निकटतम स्थिति में पहुँचा तो सूर्यतल पर ऊँचे उँचे 
ज्वार का एक भाग, जो चंचु के आकार का था, सूर्य से विलग हो गया, किंतु वह 
उस तारे तक नहीं पहुँच पाया। तारा तीव्र गति से एक दिशा में अग्रसर हो रहा 
था और कुछ ही समय में बहुत दूर निकल गया। सूर्य से विलग हुई उस चंच्वाकार 
वस्तु में उस गतिमान् तारे एव र्सू के गुरुत्वाकर्षण के मिश्रित प्रभाव से
 कोणात्मक संवेग (</font><font padma_font_family_property="Times New Roman, Times, serif" face="Times New Roman, Times, serif" size="4">angular momentum</font><font    size="4">)
 उत्पन्न हुआ, जिसके परिणामस्वरूप वह वस्तु सूर्य की परिक्रमा करने लगी। 
कालांतर में वह चंच्वाकार वस्तु कई भागों में खंडित हो गई जिससे विभिन्न 
ग्रहों का निर्माण हुआ। इन ग्रहों के लब्धांशों ने उपग्रहों का रूप धारण 
किया, जो निज ग्रहों की परिक्रमा करने लगे। चूँकि वह चंचु बीच में दोनों 
छोरों की अपेक्षा अधिक विस्तृत था, हम पाते हैं कि मध्यस्थ ग्रह आकार में 
अधिक बड़े हैं और दोनों ओर का आकार छोटा है। उस चंचु के मध्य स्थित पदार्थ 
से बृहस्पति तथा शनि जैसे विशाल ग्रहों की उत्पत्ति हुई है। </font></p>
<p align="RIGHT"><font padma_font_family_property="Times New Roman, Times, serif" face="Times New Roman, Times, serif" size="4">[</font><font style="text-align: left;"    size="4">नर्मदेवर 
  प्रसाद</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
<font size="2"></font></body></html>