<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >तैमूर</b></font><font    size="4">
 (तैमूरलंग) की गणना संसार के महान् और निष्ठुर विजेताओं में की जाती है। 
वह बरलस तुर्क खानदान में पैदा हुआ था। उसका पिता तुरगाई बरलस तुर्कों का 
नेता था।</font></p><p>
<font    size="4">तैमूर का जन्म सन् १३३६ में ट्रांस आक्सियाना (</font><font padma_font_family_property="Times New Roman, Times, serif" face="Times New Roman, Times, serif" size="4">Transoxiana</font><font    size="4">),
 ट्रांस आमू और सर नदियों के बीच का प्रदेश, मावराउन्नहर, में केश या 
शहर-ए-सब्ज नामक स्थान में हुआ था। उसके पिता ने इस्लाम कबूल कर लिया था। 
अत: तैमूर भी इस्लाम का कट्टर अनुयायी हुआ। वह बहुत ही प्रतिभावान् और 
महत्वाकांक्षी व्यक्ति था। महान् मंगोल विजेता चंगेज खाँ की तरह वह भी 
समस्त संसार को अपनी शक्ति से रौंद डालना चाहता था और सिकंदर की तरह 
विश्वविजय की कामना रखता था। सन् १३६९ में समरकंद के मंगोल शासक के मर 
जाने पर उसने समरकंद की गद्दी पर कब्जा कर लिया और इसके बाद उसने पूरी 
शक्ति के साथ दिग्विजय का कार्य प्रारंभ कर दिया। चंगेज खाँ की पद्धति पर 
ही उसने अपनी सैनिक व्यवस्था कायम की और चंगेज की तरह ही उसने क्रूरता और 
निष्ठुरता के साथ दूर-दूर के देशों पर आक्रमण कर उन्हें तहस नहस किया। १३८०
 और १३८७ के बीच उसने खुरासान, सीस्तान, अफगानिस्तान, फारस, अजरबैजान और 
कुर्दीस्तान आदि पर आक्रमण कर उन्हें अधीन किया। १३९३ में उसने बगदाद को 
लेकर मेसोपोटामिया पर आधिपत्य स्थापित किया। इन विजयों से उत्साहित होकर अब
 उसने भारत पर आक्रमण करने का निश्चय किया। उसके अमीर और सरदार प्रारंभ में
 भारत जैसे दूरस्थ देश पर आक्रमण के लिये तैयार नहीं थे, लेकिन जब उसने 
इस्लाम धर्म के प्रचार के हेतु भारत में प्रचलित मूर्तिपूजा का विध्वंस 
करना अपना पवित्र ध्येय घोषित किया, तो उसके अमीर और सरदार भारत पर आक्रमण 
के लिये राजी हो गए।</font></p><font  size="4">
<p  >मूर्तिपूजा का विध्वंस तो 
आक्रमण का बहाना मात्र था। वस्तुत: वह भारत के स्वर्ण से आकृष्ट हुआ। भारत 
की महान् समृद्धि और वैभव के बारे में उसने बहुत कुछ बातें सुन रखी थीं। 
अत: भारत की दौलत लूटने के लिये ही उसने आक्रमण की योजना बनाई थी। उसे 
आक्रमण का बहाना ढूँढ़ने की अवश्यकता भी नहीं महसूस हुई। उस समय दिल्ली की 
तुगलुक सल्तनत फिरोजशाह के निर्बल उत्तराधिकारियों के कारण शोचनीय अवस्था 
में थी। भारत की इस राजनीतिक दुर्बलता ने तैमूर को भारत पर आक्रमण करने का 
स्वयं सुअवसर प्रदान दिया।</p>
<p  >१३९८ के प्रारंभ में तैमूर 
ने पहले अपने एक पोत पीर मोहम्मद को भारत पर आक्रमण के लिये रवाना किया। 
उसने मुलतान पर घेरा डाला और छ: महीने बाद उसपर अधिकार कर लिया।</p>
<p  >अप्रैल १३९८ में तैमूर 
स्वयं एक भारी सेना लेकर समरकंद से भारत के लिये रवाना हुआ और सितंबर में 
उसने सिंधु, झेलम तथा रावी को पार किया। १३ अक्टूबर को वह मुलतान से ७० मील
 उत्तर-पूरब में स्थित तुलुंबा नगर पहुँचा। उसने इस नगर को लूटा और वहाँ के
 बहुत से निवासियों को कत्ल किया तथा बहुतों को गुलाम बनाया। फिर मुलतान और
 भटनेर पर कब्जा किया। वहाँ हिंदुओं के अनेक मंदिर नष्ट कर डाले। भटनेर से 
वह आगे बढ़ा और मार्ग के अनेक स्थानों को लूटता-खसोटता और निवासियों को कत्ल
 तथा कैद करता हुआ दिसंबर के प्रथम सप्ताह के अंत में दिल्ली के निकट पहुँच
 गया। यहाँ पर उसने एक लाख हिंदू कैदियों को कत्ल करवाया। पानीपत के पास 
निर्बल तुगलक सुल्तान महमूद ने १७ दिसंबर को ४०,००० पैदल १०,००० अश्वारोही 
और १२० हाथियों की एक विशाल सेना लेकर तैमूर का मुकाबिला किया लेकिन बुरी 
तरह पराजित हुआ। भयभीत होकर तुगलक सुल्तान महमूद गुजरात की तरफ चला गया और 
उसका वजीर मल्लू इकबाल भागकर बारन में जा छिपा।</p>
<p  >दूसरे दिन तैमूर ने दिल्ली 
नगर में प्रवेश किया। पाँच दिनों तक सारा शहर बुरी तरह से लूटा खसोटा गया 
और उसके अभागे निवासियों को बेभाव कत्ल किया गया या बंदी बनाया गया। 
पीढ़ियों से संचित दिल्ली की दौलत तैमूर लूटकर समरकंद ले गया। अनेक बंदी 
बनाई गई औरतों और शिल्पियों को भी तैमूर अपने साथ ले गया। भारत से जो 
कारीगर वह अपने साथ ले गया उनसे उसने समरकंद में अनेक इमारतें बनवाईं, 
जिनमें सबसे प्रसिद्ध उसकी स्वनियोजित मस्जिद है।</p>
<p  >तैमूर भारत में केवल लूट के
 लिये आया था। उसकी इच्छा भारत में रहकर राज्य करने की नहीं थी। अत: १५ दिन
 दिल्ली में रुकने के बाद वह स्वदेश के लिये रवाना हो गया। ९ जनवरी, १३९९ 
को उसने मेरठ पर चढ़ाई की और नगर को लूटा तथा निवासियों को कत्ल किया। इसके 
बाद वह हरिद्वार पहुँचा जहाँ उसने आस पास की हिंदुओं की दो सेनाओं को 
हराया। शिवालिक पहाड़ियों से होकर वह १६ जनवरी को कांगड़ा पहुँचा और उसपर 
कब्जा किया। इसके बाद उसने जम्मू पर चढ़ाई की। इन स्थानों को भी लूटा खसोटा 
गया और वहाँ के असंख्य निवासियों को कत्ल किया गया। इस प्रकार भारत के 
जीवन, धन और संपत्ति को अपार क्षति पहुँचाने के बाद १९ मार्च, १३९९ को पुन:
 सिंधु नदी को पार कर वह भारतभूमि से अपने देश को लौट गया।</p>
</font>
<p><font    size="4">भारत से 
  लौटने के बाद 
  तैमूर से सन् 
  १४०० में अनातोलिया 
  पर आक्रमण किया 
  और १४०२ में अंगोरा 
  के युद्ध में ऑटोमन 
  तुर्कों को बुरी 
  तरह से पराजित 
  किया। सन् १४०५ में 
  जब वह चीन की 
  विजय की योजना 
  बनाने में लगा 
  था, उसकी मृत्यु 
  हो गई।	</font><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4">भगवतीप्रसाद 
  पांथरी</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
</body></html>