<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >जिब्राल्टर</b></font><font    size="4"> 
  स्थिति : ३५<sup  >०</sup> ५५<sup  >'</sup> उ. अ. तथा 
  ५<sup  >०</sup> ४०' प. दे.। यह चट्टानी 
  प्रायद्वीप है, जो 
  स्पेन के मूल स्थल 
  से दक्षिण की ओर 
  समुद्र में निकला 
  हुआ है। इसके पूर्वं 
  में भूमध्यसागर 
  तथा पश्चिम में 
  ऐलजेसियरास 
  की खाड़ी है। १७१३ ई. 
  से यह अंग्रेजी साम्राज्य 
  के उपनिवेश तथा 
  प्रसिद्ध छावनी 
  के रूप में है।</font></p>
<font  size="4"> 
<p  >जिब्राल्टर के चट्टानी 
  प्रायद्वीप को 
  ''चट्टान'' (दी रॉक) 
  कहते हैं। चट्टान 
  समुद्र की सतह 
  से एकाएक ऊपर 
  उठती दृष्टिगोचर 
  होती है। यह 
  चट्टानी स्थलखंड 
  उत्तर-दक्षिण फैली 
  हुई पतली श्रेणी 
  द्वारा बीच में 
  विभक्त होता है, 
  जिसपर कई ऊँची 
  चोटियाँ हैं। 
  चट्टानें चूना 
  पत्थर की बनी 
  हैं, जिनमें कई 
  स्थलों पर प्राकृतिक 
  गुफाएँ निर्मित 
  हो गई हैं। कुछ 
  गुफाओं में प्राचीन 
  जीव जंतुओं के 
  चिह्न भी पाए गए हैं।</p>
<p  >जिब्राल्टर नगर 
  नया बसा है। प्राचीन 
  नगर की प्राय: 
  सभी पुरानी 
  महत्वपूर्ण इमारतें 
  युद्ध (१७७-८३) में नष्ट हो 
  गई। वर्तमान 
  नगर 'राक' के 
  उत्तरी-पश्चिमी 
  भाग में ३/१६ वर्ग 
  मील के क्षेत्रफल 
  में फैला है। इसके 
  अतिरिक्त समुद्र 
  का कुछ भाग सुखाकर 
  स्थल में परिणत 
  कर लिया गया 
  है। नगर का मुख्य 
  व्यापारिक भाग 
  समतल भाग में 
  है। समतल के उत्तर 
  की ओर ऊँचे 
  असमतल भागों 
  में लोगों के 
  निवासस्थान तथा 
  दक्षिण की ओर 
  सेना के कार्यालय 
  तथा बेरक हैं। 
  यहाँ एक सैनिक 
  हवाई अड्डा भी 
  है। नगर की जनसंख्या 
  २२,८४८ (१९५१) है। जिब्राल्टर 
  कोयले के व्यापार 
  का मुख्य केंद्र था, 
  पर तेल से जलयानों 
  के चलने के कारण 
  इस व्यापार में 
  अब अधिक शिथिलता 
  आ गई है।	(उजागर 
  सिंह)</p>
</font><b></b> 
<p><font  size="5"><b></b></font></p>
</body></html>