<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अंसारी, 
  मुख्तार अहमद</b></font><font    size="4"> 
  (१८८०-१९३० ई.), यूसुफपुर, 
  जिला गाजीपुर 
  में पैदा हुए। प्रारंभ 
  की शिक्षा गाजीपुर 
  और उच्च शिक्षा 
  देहली में हुई। 
  सन् १८९१ ई. से लेकर 
  १८९६ ई. तक मद्रास मेडिकल 
  कॉलेज में डाक्टरी 
  की शिक्षा ली, फिर 
  विलायत गए। लंदन 
  में चेरिंग क्रास 
  अस्पताल से संबद्ध 
  हुए। आप पहले हिंदुस्तानी 
  थे जिसको चेरिंग 
  क्रास अस्पताल में 
  काम करने का 
  अवसर दिया गया 
  था। सन् १९१२ ई. में 
  ये रेडक्रास मिशन 
  के साथ बालकन 
  गए, फिर स्वदेश 
  लौटकर कांग्रेस 
  में शामिल हो 
  गए और स्वतंत्रता 
  के आंदोलन में 
  हिस्सा लेने लगे। 
  सन् १९२७ ई. में ४२वें 
  कांग्रेस अधिवेशन 
  के सभापति हुए 
  जिसकी बैठक 
  मद्रास में हुई 
  थी। इस अधिवेशन 
  के अवसर पर अध्यक्ष 
  पद से बोलते 
  हुए इन्होंने हिंदू-मुस्लिम-एकता 
  पर विशेष बल 
  दिया था। १९२८ ई. में 
  लखनऊ में होने 
  वाले सर्वदलीय 
  सम्मेलन का इन्होंने 
  सभापतित्व किया 
  था। उसमें डोमीनियन 
  स्टेटस के संबंध 
  में प्रस्तुत मोतीलाल 
  नेहरू रिपोर्ट 
  पास कर अंग्रेज 
  सरकार की भारतीय 
  सम्मिलित माँग 
  की चुनौती 
  स्वीकार की गई 
  थी। उसी सम्मेलन 
  में पूर्ण स्वराज्य 
  का एक प्रस्ताव भी 
  पास हुआ था जिसके 
  विशेष समर्थक 
  जवाहरलाल नेहरू 
  और सुभाषचंद्र 
  बोस थे। डॉ. अंसारी 
  अत्यंत सुसंस्कृत 
  व्यक्ति थे।			 (र. ज.)</font></p>
<p><b><font  size="5"></font></b></p>
</body></html>