<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="4"><b  >आग़ा 
  ख़ाँ</b></font><font   > आग़ा 
  ख़ाँ, प्रथम (१८००-१८८१), वास्तविक 
  नाम हज़रत अलीशाह; 
  फारस में जन्म; 
  हज़रत अली तथा 
  उनकी पत्नी, हज़रत 
  मोहम्मद की पुत्री 
  आएशा के वंशज 
  थे। उन्हें आग़ा ख़ां 
  की पदवी फ़ारस 
  के राजदरबार 
  से मिली थी जो 
  बाद में वंशपरंपरागत 
  हो गई। हसन अलीशाह 
  के पूर्वज फारस 
  और मिस्र के राजवंश 
  से संबंधित थे। 
  स्वयं उनका विवाह 
  फारस की राजकुमारी 
  से हुआ था। फारस 
  छोड़ने के पूर्व 
  वे केरमान के 
  गवर्नर जनरल 
  थे; किंतु सम्राट् 
  के रोषवश उन्हें 
  जन्मभूमि त्याग 
  भारत में अंग्रेज 
  सरकार का आश्रय 
  ग्रहण करना पड़ा 
  था। अफगानिस्तान 
  तथा सिंध में अंग्रेज 
  सरकार का प्रभुत्व 
  स्थापित कराने 
  में उन्होंने बड़ी 
  सहायता की। सिंध 
  में उनका धार्मिक 
  प्रभाव भी एथेष्ट 
  मात्रा में स्थापित 
  हो गया था। भारत 
  सरकार ने उन्हें 
  इस्लाम के इस्माइलिया 
  संप्रदाय का इमाम 
  स्वीकार कर उन्हें 
  पेंशन प्रदान की 
  थी। स्पष्टत: यह हसन 
  अलीशाह के धार्मिक 
  प्रभाव की स्वीकृति 
  का ही नहीं, बल्कि 
  अंग्रेजों को प्रदत्त 
  सहायता का भी 
  परिणाम था। वे 
  अंत तक भारत 
  में अंग्रेजी राज्य 
  के प्रबल समर्थक 
  बने रहे। उत्तर 
  पश्चिमी सीमांत 
  प्रदेश पर, तथा 
  सन् १८५७ कीे क्रांति 
  में भी उन्होंने 
  अंग्रेजों को यथेष्ट 
  सहायता की। अतत: 
  उन्होंने बंबई 
  को अपना निवासस्थान 
  बना लिया जहाँ 
  उन्होंने घुड़दौड़ 
  के अभिभावक के 
  रूप में यथेष्ट ख्याति 
  प्राप्त की। मृत्युपर्यंत 
  वे भारत के इस्माइलियों 
  का ही नहीं, वरन् 
  अफगानिस्तान, खुरासान, 
  अरब, मध्य एशिया, 
  सीरिया, मोरक्को 
  आदि देशों में 
  इस्माइली अनुयायियों 
  का धार्मिक मार्गदर्शन 
  करते रहे। उनका 
  व्यक्तित्व योद्धा 
  राजनीतिज्ञ, धार्मिक 
  नेता तथा खिलाड़ी 
  का अद्भुत संमिश्रण 
  था।</font></p>
<p> <font   >आग़ा ख़ाँ 
  द्वितीय</font><b><font padma_font_family_property="Symbol" face="Symbol" size="2">-</font></b><font   >आग़ा 
  अलीशाह (मृत्यु 
  १८८५) आग़ा ख़ां प्रथम 
  के ज्एष्ठ पुत्र थे। १८८१ में 
  वे आग़ा ख़ां द्वितीय 
  घोषित किए गए; 
  किंतु १८८५ में उनकी 
  मृत्यु हो गई। 
  इस प्रकार एक प्रतिभाशाली 
  व्यक्तित्व का असामयिक 
  निधन हो गया। 
  वे बंबई काउंसिल 
  के सदस्य भी थे।</font></p>
<p> <font   >आग़ा ख़ाँ 
  तृतीय</font><b><font padma_font_family_property="Symbol" face="Symbol" size="2">-</font></b><font   >वास्तविक 
  नाम मोहम्मद 
  शाह, (१८७७-१९५७), अपने पिता 
  के इकलौते पुत्र 
  थे। आठ वर्ष की 
  अवस्था में वे आग़ा 
  ख़ां घोषित हुए। 
  नौ वर्ष की अवस्था 
  में भारत सरकार 
  द्वारा उन्हें एक हज़ार 
  रुपए मासिक की 
  आजीवन पेंशन 
  तथा 'हिज़ हाइनेस' 
  की पदवी प्रदान 
  की गई। अपनी विदुषी 
  माता की देखरेख 
  में उनकी प्रारंभिक 
  शिक्षा पूर्ण हुई। 
  पाश्चात्य शिक्षा 
  दीक्षा का भी उन्हें 
  पूर्ण अनुभव प्राप्त 
  हुआ। युवावस्था 
  में ही उन्होंने मुस्लिम 
  प्रतिनिधिमंडल 
  के प्रमुख की हैसियत 
  से अधिकाधिक 
  भाग लेने के लिए 
  प्रोत्साहित करने 
  के निमित्त आवेदनपत्र 
  प्रस्तुत किया था। 
  वे अखिल भारतीय 
  मुस्लिम लीग के 
  सभापति भी निर्वाचित 
  किए गए थे। वे अंग्रेजी 
  राज्य के प्रबल 
  समर्थक थे। प्रत्येक 
  ऐसे अवसर पर 
  जब ब्रिटिश साम्राज्य-तुर्की 
  इतालवी युद्ध से 
  लेकर द्वितीय 
  महायुद्ध तक-संकटग्रस्त 
  हुआ, आग़ा ख़ां 
  ने अंग्रेजों की 
  मौखिक और 
  सक्रिय सहायता 
  की तथा मुसलमानों 
  को, विशेष रूप 
  से अपने अनुयायियों 
  को, अंग्रेजों का 
  पक्ष ग्रहण करने 
  के लिए प्रेरित 
  किया। मुस्लिम 
  विश्वविद्यालय, अलीगढ़, 
  की स्थापना का 
  आग़ा ख़ां को 
  बहुत बड़ा श्रेय 
  है। १९१९ में इंडिया 
  एक्ट के अंतिम रूपनिर्माण 
  में उनका हाथ था। 
  १९३०-३१ की इंग्लैंड में आयोजित 
  राउंड टेबुल कफ्रोंस 
  में वे ब्रिटिश भारतीय 
  प्रतिनिधिमंडल 
  के प्रमुख थे। १९३२ की 
  अखिल विश्व निरस्त्रीकरण 
  कांफ़रेंस के 
  सदस्य थे। १९३७ में वे 
  जिनीवा स्थित 
  राष्ट्रसंघ की 
  असेंबली के सभापति 
  निर्वाचित हुए 
  थे। इस प्रकार राष्ट्रीय 
  तथा अंतरराष्ट्रीय 
  राजनीति में 
  आग़ा ख़ां ने प्रमुख 
  भाग लिया था। 
  किंतु उनकी विचार 
  या कार्यप्रणाली 
  में धार्मिक कट्टरता, 
  असहिष्णुता तथा 
  देश के प्रति उदासीनता 
  का लेश न था। मुस्लिम 
  समाज पर उन्होंने 
  हमेशा शांतिवादी 
  प्रभाव डालने का 
  ही प्रयत्न किया। 
  तभी देश के सम्माननीय 
  राजनीतिज्ञों 
  में उनकी गणना 
  हुई। आग़ा ख़ां 
  के बहुमुखी व्यक्तित्व 
  का एक रोचक प्रसंग 
  यह भी है कि घोड़े 
  पालने तथा घुड़दौड़ 
  के अभिभावक के 
  नाते उन्होंने विश्वख्याति 
  अर्जित की। उनका अस्तबल 
  संसार के सर्वश्रेष्ठ 
  अस्तबलों में गिना 
  जाता था और 
  संसार की सर्वश्रेष्ठ 
  घुड़दौड़ प्रतियोगिता 
  में उनके घोड़ों 
  ने अनेक बार विजय 
  प्राप्त की। स्विट्ज़रलैंड 
  में ११ जुलाई, १९५७ को 
  उनकी मृत्यु हुई।</font></p>
<p> <font   ><b  >आग़ा ख़ाँ 
  चतुर्थ </b>(१९३६</font><b><font padma_font_family_property="Symbol" face="Symbol" size="2">-</font></b><font   >) 
  आग़ा ख़ां तृतीय 
  की मृत्यु के बाद 
  उनके वसीयतनामे 
  के अनुसार, उनके 
  पुत्र राजकुमार 
  अली ख़ां को उत्तराधिकार 
  अस्वीकृत कर, अली 
  खां के पुत्र करीम 
  अल् हुसैनी को 
  आग़ा ख़ां घोषित 
  किया गया (१३ जुलाई, 
  १९५७)। इनकी शिक्षा दीक्षा 
  इंग्लैंड तथा अमरीका 
  में संपन्न हुई 
  है।	(रा.ना.)</font></p>
<p><b><font  size="4"></font></b></p>
</body></html>