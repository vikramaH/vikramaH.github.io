<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >जूट</b></font><font    size="4">
 शब्द संस्कृत के जटा या जूट से निकला समझा जाता है। यूरोप में १८वीं 
शताब्दी में पहले पहल इस शब्द का प्रयोग मिलता है, यद्यपि वहाँ इस द्रव्य 
का आयात १८वीं शताब्दी के पूर्व से 'पाट' के नाम से होता आ रहा था। </font></p><p>
<font    size="4">जूट के रेशे दो प्रकार के जुट के पौधों से प्राप्त होते हैं। ये पौधे टिलिएसिई (</font><font padma_font_family_property="Times New Roman, Times, serif" face="Times New Roman, Times, serif" size="4">Tiliaceae</font><font    size="4">) कुल के कौरकोरस कैप्सुलैरिस (</font><font padma_font_family_property="Times New Roman, Times, serif" face="Times New Roman, Times, serif" size="4">Corchorus capsularis</font><font    size="4">) और कौरकोरस ओलिटोरियस (</font><font padma_font_family_property="Times New Roman, Times, serif" face="Times New Roman, Times, serif" size="4">Oolitorius</font><font    size="4">)
 हैं और रेशे के लिये दोनों ही उगाए जाते हैं। पहले प्रकार की फसल कुल 
वार्षिक खेती के ३/४ भाग में और दूसरे प्रकार की फसल कुल खेती के शेष १/४ 
भाग में होती है। ये प्रधानता भारत और पाकिस्तान में उपजाए जाते हैं। </font></p><font  size="4">
<p  >कैप्सुलैरिस कठोर होता है 
और इसकी खेती ऊँची तथा नीची दोनों प्रकार की भूमियों में होती है जब कि 
ओलिटोरियस की खेती केवल ऊँची भूमि में होती है। कैप्सुलैरिस की पत्तियाँ 
गोल, बीज अंडाकार गहरे भूरे रंग के और रेशे सफेद पर कुछ कमजोर होते हैं, जब
 कि ओलिटोरियस की पत्तियाँ वर्तुल, सूच्याकार और बीज काले रंग के होते हैं 
और रेशे सुंदर सुदृढ़ पर कुछ फीके रंग के। कैप्सुलैरिस की किस्में फंदूक, 
घालेश्वरी, फूलेश्वरी, देसीहाट, बंबई डी १५४ और आर ८५ हैं तथा ओलिटोरियस की
 देसी, तोसाह, आरथू और चिनसुरा ग्रीन हैं। बीज से फसल उगाई जाती है। बीज के
 लिये पौधों को पूरा पकने दिया जाता है, पर रेशे के लिये पकने के पहले ही 
काट लिया जाता है। </p>
<p  >भारत के बंगाल, बिहार, 
उड़ीसा, असम और उत्तर प्रदेश के कुछ तराई भागों में लगभग १६ लाख एकड़ भूमि 
में जूट की खेती होती है। इससे लगभग ३८ लाख गाँठ (एक गाँठ का भार ४०० 
पाउंड) जूट पैदा होता है। उत्पादन का लगभग ६७ प्रति शत भारत में ही खपता 
है। ७ प्रति शत किसानों के पास रह जाता है और शेष ब्रिटेन, बेल्जियम 
जर्मनी, फ्रांस, इटली, और संयुक्त राज्य, अमरीका, को निर्यात होता है। 
अमरीका, मिस्र, ब्राज़िल, अफ्रीका, आदि अन्य देशों में इसके उपजाने की 
चेष्टाएँ की गईं, पर भारत के जूट के सम्मुख वे अभी तक टिक नहीं सके। </p>
</font><p><font    size="4">जूट की खेती गरम और नम जलवायु में होती है। ताप २५</font><sup><font padma_font_family_property="Times New Roman, Times, serif" face="Times New Roman, Times, serif" size="4">o</font></sup><font    size="4">-३५</font><sup><font padma_font_family_property="Times New Roman, Times, serif" face="Times New Roman, Times, serif" size="4">o</font></sup><font    size="4"> सें</font><font padma_font_family_property="Times New Roman, Times, serif" face="Times New Roman, Times, serif" size="4">o </font><font    size="4">और
 आपेक्षिक आर्द्रता ९० प्रति शत रहनी चाहिए। हलकी बलुई, डेल्टा की दुमट 
मिट्टी में खेती अच्छी होती है। इस दृष्टि से बंगाल का जलवायु इसके लिये 
सबसे अधिक उपयुक्त है। खेत की जुताई अच्छी होनी चाहिए। प्रति एकड़ ५० से १००
 मन गोबर की खाद, या कंपोस्ट, और ४०० पाउंड लकड़ी या घास पात की राख डाली 
जाती है। पुरानी मिट्टी में ३०-६० पाउंड नाइट्रोजन दिया जा सकता है। कुछ 
नाइट्रोजन बोने के पहले और शेष बीजांकुरण के एक सप्ताह बाद देना चाहिए। 
पोटाश और चूने से भी लाभ होता है। नीची भूमि में फरवरी में और ऊँची भूमि 
में मार्च से जुलाई तक बोआई होती है। साधारणतया छिटक बोआई होती है। अब 
ड्रिल का भी उपयोग होने लगा है। प्रति एकड़ ६ से लेकर १० पाउंड तक बीज लगता 
है। </font></p><font  size="4">
<p  >पौधे के तीन से लेकर नौ इंच
 तक बड़े होने पर पहले गोड़ाई की जाती है। बाद में दो या तीन निराई और की 
जाती है। जून से लेकर अक्टूबर तक फसलें काटी जाती हैं। फूल झर जाने तथा फली
 निकल आने पर ही फसल काटनी चाहिए। अन्यथा देर करने से पछेती कटाई से रेशे 
मजबूत, पर भद्दे और मोटे हो जाते हैं और उनमें चमक नहीं होती। बहुत अगेती 
कटाई से पैदावार कम और रेशे कमजोर होते हैं। </p>
<p  >भूमि की सतह से पौधे काट 
लिए जाते हैं। कहीं कहीं पौधे आमूल उखाड़ लिए जाते हैं। ऐसी कटी फसल को दो 
तीन दिन सूखी जमीन में छोड़ देते हैं, जिससे पत्तियाँ सूख या सड़ कर गिर पड़ती
 हैं। तब डंठलों को गaरों में बाँधकर पत्तों, घासपातों, मिट्टी आदि से 
ढँककर छोड़ देते हैं। फिर गaरों से कचरा हटाकर उनकी शाखादार चोटियों को 
काटकर निकाल लेते हैं। अब पौधे गलाए जाते हैं। गलाने के काम दो दिन से लेकर
 एक मास तक का समय लग सकता है। यह बहुत कुछ वायुमंडल के ताप और पानी की 
प्रकृति पर निर्भर करता है। गलने का काम कैसा चल रहा है, इसकी प्रारंभ में 
प्रति दिन जाँच करते रहते हैं। जब देखते है कि डंठल से रेशे बड़ी सरलता से 
निकाले जा सकते हैं तब डंठल को पानी से निकाल कर रेशे अलग करते और धोकर 
सुखाते हैं। </p>
</font><p><font    size="4">रेशा
 निकालने वाला पानी में खड़ा रहकर, डंठल का एक मूठा लेकर जड़ के निकट वाले 
छोर को छानी या मुँगरी से मार मार कर समस्त डंठल छील लेता है। रेशा या डंठल
 टूटना नहीं चाहिए। अब वह उसे सिर के चारों ओर घुमा घुमा कर पानी की सतह पर
 पट रख कर, रेशे को अपनी ओर खींचकर, अपद्रव्यों को धोकर और काले धब्बों को 
चुन चुन कर निकाल देता है। अब उसका पानी निचोड़ कर धूप में सूखने के लिये 
उसे हवा में टाँग देता है। रेशों की पूलियाँ बाँधकर जूट प्रेस में भेजी 
जाती हैं, जहाँ उन्हें अलग अलग विलगाकर द्रवचालित दाब (</font><font padma_font_family_property="Times New Roman, Times, serif" face="Times New Roman, Times, serif" size="4">Hydraulic press</font><font    size="4">) में दबाकर गाँठ बनाते हैं। डंठलों में ४.५ से ७.५ प्रति शत रेशा रहता है। </font></p><font  size="4">
<p  ><b  >जूट के रेशे</b>
 -- ये साधारणतया छह से लेकर दस फुट तक लंबे होते हैं, पर विशेष अवस्थाओं 
में १४ से लेकर १५ फुट तक लंबे पाए गए हैं। तुरंत का निकाला रेशा अधिक 
मजबूत, अधिक चमकदार, अधिक कोमल और अधिक सफेद होता है। खुला रखने से इन 
गुणों का ्ह्रास होता है। जूट के रेशे का विरंजन कुछ सीमा तक हो सकता है, 
पर विरंजन से बिल्कुल सफेद रेशा नहीं प्राप्त होता। रेशा आर्द्रताग्राही 
होता है। छह से लेकर २३ प्रति शत तक नमी रेशे में रह सकती है। </p>
<p  >जूट की पैदावार, फसल की 
किस्म, भूमि की उर्वरता, अंतरालन, काटने का समय आदि, अनेक बातों पर निर्भर 
करते हैं। कैप्सुलैरिस की पैदावार प्रति एकड़ १०-१५ मन और ओलिटोरियस की 
१५-२० मन प्रति एकड़ होती है। अच्छी जोताई से प्रति एकड़ ३० मन तक पैदावार हो
 सकती है। </p>
<p  >जूट के रेशे से बोरे, 
हेसियन तथा पैंकिंग के कपड़े बनते हैं। कालीन, दरियाँ, परदे, घरों की सजावट 
के सामान, अस्तर और रस्सियाँ भी बनती हैं। डंठल जलाने के काम आता है और 
उससे बारूद के कोयले भी बनाए जा सकते हैं। डंठल का कोयला बारूद के लिये 
अच्छा होता है। डंठल से लुगदी भी प्राप्त होती है, जो कागज बनाने के काम आ 
सकती है (देखें पटसन)।</p>
</font> 
<p align="RIGHT"><font padma_font_family_property="Times New Roman, Times, serif" face="Times New Roman, Times, serif" size="4">[<font style="text-align: left;"   >फूलदेवसहाय 
  वर्मा</font></font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
<font size="2"></font></body></html>