<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >चालू लेखा 
  और चालू लेखा 
  विवरण</b></font><font    size="4"> 
  (एकाउंट करेंट, 
  एकाउंट रेंडर्ड) जब 
  क्रेता और विक्रेता 
  के मध्य कोई ऐसा 
  करार हो जाता 
  है कि क्रय विक्रय 
  का परस्पर प्रवाह 
  निरंतर चलता 
  रहेगा और 
  उसमें पूर्ण भुगतान 
  अथवा निश्चित समय 
  पर शेष देय धन 
  का भुगतान अवरोधक 
  न होगा; विक्रेता 
  ऐसे क्रेताओं का 
  खाता स्थायी रूप 
  से अपने यहाँ खोलता 
  है जो नाम जमा 
  दोनों पक्षों 
  का संतुलन हो 
  जाने पर भी बराबर 
  चलता रहता है 
  और जिसमें उसकी 
  खरीदों एवं भुगतानों 
  का विवरण अंकित 
  रहता है। विक्रेता 
  इसका संतुलन 
  निश्चित समय पर 
  कर क्रेता को 
  वस्तुस्थिति से अवगत 
  एवं भुगतान करने 
  के लिये भेजता 
  रहता है। विक्रेता 
  के यहाँ रखे 
  गए ऐसे खाते को 
  चालू लेखा और 
  उसके द्वारा क्रेता 
  के पास भेजे जानेवाले 
  इस विवरण को 
  चालू लेखा विवरण 
  कहते हैं। इससे 
  व्यापारिक व्यवहार 
  साफ रहता है 
  तथा देय और प्राप्त 
  धन की स्थिति से 
  दोनों पक्ष अवगत 
  रहते हैं। भूलों 
  में संशोधन एवं 
  परिमार्जन का 
  भी सहज सुअवसर 
  इससे उपलब्ध होता 
  रहता है।	(सुधाकर 
  पांडेय)</font></p>
<b></b>
<p><font  size="5"><b></b></font></p>
</body></html>