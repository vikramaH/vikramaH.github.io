<html xmlns:o="urn:schemas-microsoft-com:office:office" xmlns:w="urn:schemas-microsoft-com:office:word" xmlns="http://www.w3.org/TR/REC-html40"><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; line-height: 150%; font-family: DV-TTSurekhEN;">सहजीवन</span></b><span style="font-size: 14pt; line-height: 150%; font-family: DV-TTSurekhEN;"><span   style="">श् </span></span><span padma_font_family_property="Courier" style="font-size: 14pt; line-height: 150%; font-family: Courier;">(Symbiosis)</span><span style="font-size: 14pt; line-height: 150%; font-family: Symbol;"> </span><span   style="font-size: 14pt; line-height: 150%; font-family: DV-TTSurekhEN;">को 
    सहोपकारिता </span><span padma_font_family_property="Courier" style="font-size: 14pt; line-height: 150%; font-family: Courier;">(Mutualism)</span><span   style="font-size: 14pt; line-height: 150%; font-family: DV-TTSurekhEN;"> भी कहते हैं। यह दो प्राणियों में पारस्परिक, लाभजनक, 
    आंतरिक साझेदारी है। यह सहभागिता के</span><span style="font-size: 14pt; line-height: 150%; font-family: DVB-TTSurekhEN;"> </span><span padma_font_family_property="Courier" style="font-size: 14pt; line-height: 150%; font-family: Courier;">(partnership)</span><span style="font-size: 14pt; line-height: 150%; font-family: Symbol;"> </span><span   style="font-size: 14pt; line-height: 150%; font-family: DV-TTSurekhEN;">दो पौधों या दो जंतुओं के 
    बीच, या पौधे और जंतु के पारस्परिक संबंध में हो सकती 
    है। यह संभव है कि कुछ सहजीवियों<span   style="">श् 
    </span></span><span padma_font_family_property="Courier" style="font-size: 14pt; line-height: 150%; font-family: Courier;">(symbionts)</span><span   style="font-size: 14pt; line-height: 150%; font-family: DV-TTSurekhEN;"> ने अपना जीवन परजीवी </span><span padma_font_family_property="Courier" style="font-size: 14pt; line-height: 150%; font-family: Courier;">(parasite)</span><span   style="font-size: 14pt; line-height: 150%; font-family: DV-TTSurekhEN;"> के रूप में शुरू किया हो और कुछ प्राणी जो अभी परजीवी 
    हैं, वे पहले सहजीवी रहे हों।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सहजीवन का एक अच्छा उदाहरण लाइकेन </span><span padma_font_family_property="Courier" style="font-size: 14pt; line-height: 150%; font-family: Courier;">(lichen)</span><span   style="font-size: 14pt; line-height: 150%; font-family: DV-TTSurekhEN;"> है, जिसमें शैवाल </span><span padma_font_family_property="Courier" style="font-size: 14pt; line-height: 150%; font-family: Courier;">(algae)</span><span   style="font-size: 14pt; line-height: 150%; font-family: DV-TTSurekhEN;"> और कवच के </span><span padma_font_family_property="Courier" style="font-size: 14pt; line-height: 150%; font-family: Courier;">(fungus)</span><span   style="font-size: 14pt; line-height: 150%; font-family: DV-TTSurekhEN;"> के बीच पारस्परिक कल्याणकारक 
    सहजीविता होती है। बहुत से कवच बांज </span><span padma_font_family_property="Courier" style="font-size: 14pt; line-height: 150%; font-family: Courier;">(oaks), </span><span   style="font-size: 14pt; line-height: 150%; font-family: DV-TTSurekhEN;">चीड़ इत्यादि पेड़ों की 
    जड़ों के साथ सहजीवी होकर रहते हैं।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">बैसिलस रैडिसिकोला के </span><span padma_font_family_property="Courier" style="font-size: 14pt; line-height: 150%; font-family: Courier;">(Bacillus 
    radicicola)</span><span   style="font-size: 14pt; line-height: 150%; font-family: DV-TTSurekhEN;"> और शिंबी के </span><span padma_font_family_property="Courier" style="font-size: 14pt; line-height: 150%; font-family: Courier;">(leguminous) </span><span   style="font-size: 14pt; line-height: 150%; font-family: DV-TTSurekhEN;">पौधों की जड़ों के बीच 
    का अंतरंग संबंध भी सहजीविता का उदाहरण है। ये जीवाणु 
    शिंबी पौधों को जड़ों में पाए जाते हैं, जहाँ वे गुलिकाएँ </span><span padma_font_family_property="Courier" style="font-size: 14pt; line-height: 150%; font-family: Courier;">(tubercles)</span><span   style="font-size: 14pt; line-height: 150%; font-family: DV-TTSurekhEN;"> बनाते हैं और वायुमंडलीय नाइट्रोजन का यौगिकीकरण 
    करते हैं।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सहजीविता का दूसरा रूप हाइड्रा विरिडिस </span><span padma_font_family_property="Courier" style="font-size: 14pt; line-height: 150%; font-family: Courier;">(Hydra viridis)</span><span   style="font-size: 14pt; line-height: 150%; font-family: DV-TTSurekhEN;"> और एक हरे शैवाल का 
    पारस्परिक संबंध है। हाइड्रा </span><span padma_font_family_property="Courier" style="font-size: 14pt; line-height: 150%; font-family: Courier;">(Hydra)</span><span   style="font-size: 14pt; line-height: 150%; font-family: DV-TTSurekhEN;"> जूक्लोरेली </span><span padma_font_family_property="Courier" style="font-size: 14pt; line-height: 150%; font-family: Courier;">(Zoochlorellae)</span><span   style="font-size: 14pt; line-height: 150%; font-family: DV-TTSurekhEN;"> शैवाल को आश्रय देता है। हाइड्रा की श्वसन क्रिया 
    में जो कार्बन डाइऑक्साइड बाहर निकलता है, वह जूक्लोरेली 
    के प्रकाश संश्लेषण में प्रयुक्त होता है और जूक्लोरेली द्वारा 
    उच्छ्वसित ऑक्सीजन हाइड्रा की श्वसन क्रिया में काम आती है। 
    जूक्लोरेली द्वारा बनाए गए कार्बनिक यौगिक का भी उपयोग हाइड्रा 
    करता है। कुछ हाइड्रा तो बहुत समय तक, बिना बाहर का 
    भोजन किए, केवल जूक्लोरेली द्वारा बनाए गए कार्बनिक यौगिक 
    के सहारे ही, जीवन व्यतीत कर सकते हैं।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सहजीविता का एक और अत्यंत रोचक उदाहरण कंबोल्यूटा 
    रोजिओफेंसिस </span><span padma_font_family_property="Courier" style="font-size: 14pt; line-height: 150%; font-family: Courier;">(Convoluta 
    roseoffensis)</span><span   style="font-size: 14pt; line-height: 150%; font-family: DV-TTSurekhEN;"> नामक एक टर्बेलेरिया क्रिमि 
    </span><span padma_font_family_property="Courier" style="font-size: 14pt; line-height: 150%; font-family: Courier;">(Turbellaria)</span><span   style="font-size: 14pt; line-height: 150%; font-family: DV-TTSurekhEN;"> और क्लैमिडोमॉनाडेसिई 
    </span><span padma_font_family_property="Courier" style="font-size: 14pt; line-height: 150%; font-family: Courier;">(Chlamydomonadaceae)</span><span   style="font-size: 14pt; line-height: 150%; font-family: DV-TTSurekhEN;"> वर्ग के शैवाल के बीच का पारस्परिक संयोग है। 
    कंबोल्यूटा के जीवनचक्र में चार अध्याय होते हैं। अपने जीवन 
    के प्राथमिक भाग में कंबोल्यूटा स्वतंत्र रूप से बाहर का भोजन 
    करता है। कुछ दिनों बाद शैवाल से संयोग होता है और 
    फिर इस कृमि का पोषण, इसके शरीर में रहने वाले शैवाल 
    द्वारा बनाए गए कार्बनिक यौगिक और बाहर के भोजन दोनों 
    से होता है। तीसरी अवस्था में कंबोल्यूटा बाहर का भोजन 
    ग्रहण करना बंद कर देता है और अपने पोषण के लिए केवल 
    शैवाल के प्रकाश संश्लेषण द्वारा बनाए गए कार्बनिक यौगिक पर 
    ही निर्भर रहता है। अंत में कृमि अपने सहजीवी शैवाल को 
    ही पचा लेता है और स्वयं मर जाता है।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">बहुत से सहजीची जीवाणु और अंतरकोशिक यीस्ट </span><span padma_font_family_property="Courier" style="font-size: 14pt; line-height: 150%; font-family: Courier;">(yeast)</span><span   style="font-size: 14pt; line-height: 150%; font-family: DV-TTSurekhEN;"> आहार नली की कोशिकाओं 
    में रहते हैं और पाचन क्रिया में सहायता करते हैं। दीमक की 
    आहार नली में बहुत से इंफ्यूसोरिया </span><span padma_font_family_property="Courier" style="font-size: 14pt; line-height: 150%; font-family: Courier;">(Infusoria)</span><span   style="font-size: 14pt; line-height: 150%; font-family: DV-TTSurekhEN;"> होते हैं, जिनका काम 
    काष्ठ का पाचन करना होता है और इनके बिना दीमक जीवित 
    नहीं रह सकती। <span   style="">   </span><span   style="">श्</span><span   style="">   </span></span><span padma_font_family_property="Courier" style="font-size: 14pt; line-height: 150%; font-family: Courier;">[</span><span   style="font-size: 14pt; line-height: 150%; font-family: DV-TTSurekhEN;">प्रकाशनाथ 
    मेहरोत्रा</span><span padma_font_family_property="Courier" style="font-size: 14pt; line-height: 150%; font-family: Courier;">]</span><span style="font-size: 14pt; line-height: 150%; font-family: DV-TTSurekhEN;"></span></p>
</div>
</body></html>