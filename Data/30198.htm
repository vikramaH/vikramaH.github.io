<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कृपानिवास</b></font><font    size="4">
 रसिक रामोपासना के एक प्रमुख आचार्य। इनका जन्म १७५० ई. के आसपास दक्षिण 
भारत में हुआ था। इनके पिता का नाम सीतानिवास तथा माता का गुणशीला था। वे 
श्री रंग के उपासक थे। उन्होंने इन्हें बचपन ही में रामानुजीय वैष्णव संत 
आनंद विलास से दीक्षा दिलाई। पंद्रह वर्ष की अवस्था में इन्हें संसार से 
विरक्ति हुई और वे घर त्याग कर मिथिला चले आए और रसिक भावना का आश्रय लिया।
 चारों धाम की पैदल यात्रा करते हुए अग्रदास के आचार्य पीठ रेवासा (जयपुर) 
गए। वहाँ से अयोध्या आए और कुछ दिनों वहाँ रहे। वहाँ से वे उज्जैन गए और वह
 कुछ काल तक रहे। तदनंतर वे चित्रकूट आए ओर शेष जीवन वहीं व्यतीत किया। 
चित्रकूट में ही स्फटिक शिला के पास उनका देहावसान हुआ। </font></p>
<font  size="4"> 
<p  >युगलप्रिया के 
  अनुसार उन्होंने 
  लगभग एक लाख छंदों 
  की रचना की 
  थी किंतु इनके 
  जो ग्रंथ उपलब्ध 
  हैं उनमें पच्चीस 
  हजार से अधिक 
  छंद नहीं हैं। उनके 
  लिखे समस्त ग्रंथ 
  सांप्रदायिक 
  सिद्धांत निरूपण 
  की दृष्टि से लिखे 
  गए है। कुछ रचनाएँ 
  भावनात्मक भी 
  हैं जो विभिन्न 
  राग-रागिनियों 
  में गेय हैं। (परमश्वेरीलाल 
  गुप्त)</p>
</font><font size="2"></font>
</body></html>