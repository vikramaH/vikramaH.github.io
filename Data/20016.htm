<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >इसला, जोज़ फ्रांसिस्को डी  </b></font><font   >(१७०३-१७८१)
 स्पेन का प्रख्यात व्यंग्यकार। उत्तर पश्चिमी स्पेन स्थित वाइडेंस नामक 
स्थान में सन् १७०३ में जन्म। कैथोलिक संप्रदाय में स्थापित 'जेज्य़ूइट्स'
 नामक ईसाई दल का सदस्य होने के उपरांत कई वर्ष तक सेगोविया, सेंटियागो तथा
 पैंपलोना में दर्शन एवं देवशास्त्र विषयक व्याख्यान दिए और धर्मो पदेशक के
 रूप में विख्यात हो गया। लेकिन इस बीच अपने लेखन से वह धर्मोपदेशक से कहीं
 ज्यादा हास्य और व्यंग्यकार के रूप में जाना जाने लगा। इस ओर उसकी अत्यधिक
 प्रसिद्धि उसके 'फ्ऱ जेरुंडियो' (१७५८-१७७०) नामक उपन्यास से हुई। 
सरवेंटिस कृत 'डान क्विग्ज़ोट' में  जिस प्रकार रूमानी शौर्य का मजाक उड़ाया 
गया है उसी प्रकार 'फ्ऱे जेरुंडियो' में धर्मोपदेशकों की भँड़ैती प्रस्तुत 
की गई है। 'लेटर्स ऑव जुआन डी ला एनसिना' (१७३२) में उसकी लेखन शैली अत्यंत
 परिष्कृत है। पंरतु इनक्विज़िशन (ईसाइयों द्वारा स्थापित न्यायाधिकरण 
जिसमें धर्मविरोधी व्यक्तियों तथा लेखन पर मुकदमा चलाया जाता था और सजा दी 
जाती थी) के कारण 'फ्ऱे जेरुंडियो' के प्रकाशन पर प्रतिबंध लगा दिया गया। 
१७६७ ई. में 'जेज्य़ूइट्स' को स्पेन से बहिष्कृत कर दिया गया तो इसला 
बोलोना चला गया जहाँ १७८१ ई. में उसकी मृत्यु हो गई।		(कै.चं.श.)</font></p></body></html>