<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विट्ठलनाथ</span></b><span   style="font-size: 14pt; font-family: DV-TTSurekhEN;"> 
    वल्लभ संप्रदाय के प्रवर्तक श्री वल्लभाचार्य जी के द्वितीय पुत्र 
    गुसाईं विट्ठलनाथ का जन्म काशी के निकट चरणाट ग्राम में 
    पौष कृष्ण नवमी को संवत् १५७२ (सन् १५१५ ई.) में हुआ। इनका 
    शैशव काशी तथा प्रयाग के निकट अरैल नामक स्थान में व्यतीत 
    हुआ। काशी में रहकर इन्होंने अपने शास्त्रगुरु श्री माधव सरस्वती 
    से वेदांत आदि शास्त्रों का अध्ययन किया। अपने ज्येष्ठ भ्राता गोपीनाथ 
    जी के अकाल कवलित हो जाने पर संवत् १५९५ में संप्रदाय की 
    गद्दी के स्वामी बनकर उसे नया रूप देने में लीन हो गए। धर्मप्रचार 
    के लिए इन्होंने दो बार गुजरात की यात्रा की और अनेक धर्मप्रेमियों 
    का वैष्णव धर्म में दीक्षित किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वल्लभ 
    संप्रदाय को सुसंगठित एवं व्यवस्थित रूप देने में विट्ठलनाथ 
    का विशेष योगदान है। श्रीनाथ जी के मंदिर में सेवा पूजा 
    की नूतन विधि, वार्षिक उत्सव, व्रतोपवास आदि की व्यवस्था कर 
    उन्हें अत्यंत आकर्षक बनाने का श्रेय इन्हीं को है। संगीत, साहित्य, 
    कला आदि के सम्मिश्रण द्वारा इन्होंने भक्तों के लिए अद्भुत 
    आकर्षण की सामग्री श्रीनाथ जी के मंदिर में जुटा दी थी। अपने 
    पिता के चार शिष्य कुंभनदास, परमानंददास तथा कृष्णदास 
    के साथ अपने चार शिष्य चतुर्भुजदास, गोविंद स्वामी, छीतस्वामी 
    और नंददास को मिलाकर इन्होंने अष्टछाप की स्थापना की। 
    इन्हीं आठ सखाओं के पद श्रीनाथ जी के मंदिर में सेवा पूजा 
    के समय गाए जाते थे। भक्तमाल में नाभादास ने लिखा है </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span style="font-size: 14pt; font-family: DV-TTSurekhEN;"></span></p>
  <p class="MsoNormal"><span   style="font-size: 14pt; font-family: DV-TTSurekhEN;">''राजभोज 
    नित बिबिध रहत परिचर्या तत्पर।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सज्या 
    भूषन बसन रुचिर रचना अपने करा</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वल्लभसुत 
    वल भजन के कलिजुग में द्वापर कियौ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बिट्ठलनाथ 
    ब्रजराज ज्यों लाल लड़ाय कै सुख लियौ।''</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विट्ठलनाथ 
    का अपने समय में अत्यधिक प्रभाव था। अकबर बादशाह ने इनके 
    अनुरोध से गोकुल में वानर, मयूर, गौ आदि के वध पर प्रतिबंध 
    लगाया था और गोकुल की भूमि अपने फरमान से माफी में प्रदान 
    की थी। विट्ठलनाथ जी के सात पुत्र थे जिन्हें गुसाईं जी ने 
    सात स्थानों में भेजकर संप्रदाय की सात गद्दियाँ स्थापित कर 
    दीं। अपनी संपत्ति का भी उन्होंने अपने जीवनकाल में ही विभाजन 
    कर दिया था। सात पुत्रों को पृथक् स्थानों पर भेजने से संप्रदाय 
    का व्यापक रूप से प्रचार संभव हुआ। इनके चौथे पुत्र गुसाई 
    गोकुलनाथ ने चौरासी वैष्णवन की बार्ता तथा दो सौ बावन 
    वैष्णवन की वार्ता का प्रणयन किया। कुछ विद्वान् मानते हैं कि 
    ये वार्ताएँ प्रारंभ में मौखिक रूप में कही गई थीं, बाद में 
    इन्हें लिखित रूप मिला।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विट्ठलनाथ 
    जी के लिखे ग्रंथों में अणुभाष्य, यमुनाष्टक, सुबोधिनी की टीका, 
    विद्वन्मंडल, भक्तिनिर्णय और शृंगाररसमंडन प्रसिद्ध हैं। शृंगाररसमंडन 
    ग्रंथ द्वारा माधुर्य भक्ति की स्थापना में बहुत योग मिला। संवत् 
    १६४२ वि. (सन् १५८५ ई.) में गिरिराज की एक गुफा में पैठकर 
    इन्होंने इहलोक लीला समाप्त की।<span   style="">  
 
    </span>(विजयद्र स्नातक)</span></p>
</div>
</body></html>