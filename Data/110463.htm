<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सदाशिवाराव भाऊ</span></b><span   style="font-size: 14pt; font-family: DV-TTSurekhEN;"> 
    वाजीराव पेशवा के भाई चिमनाजी अप्पा के पुत्र सदाशिवाराव 
    भाऊ को देशी राज्यों के विरुद्ध सैनिक सफलताओं के कारण 
    असाधारण सेनानी समझा गया, और पानीपत में मराठों की भीषण 
    पराजय का आवश्यकता से अधिक दोषी भी। अनुकूल प्रकृति होते 
    हुए भी महत्वकांक्षी और स्पष्टवादी होने से, वह अधिकतर लालची, 
    घमंडी और हठी ठहराया गया। रामचंद्र बाबा की दीक्षा और 
    प्रेरणा से भाऊ ने शासनप्रबंध में असाधरण दक्षता प्राप्त की; 
    किंतु वही भाऊ और पेशवा में मनोमालिन्य बढ़ाने का भी 
    कारण बना।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भाऊ 
    का प्रथम महत्वपूर्ण कार्य पश्चिमी कर्नाटक में मराठा आधिपत्य 
    स्थापित करना था (१७४६)। फिर, विद्रोही यामाजी शिवदेव को 
    पराजित कर उसने संगोला का किला हस्तगत किया (१७५०)। यहाँ, 
    रामचंद्र बाबा की प्रेरणा से नई योजना कार्यान्वित कर, उसने 
    मराठा शासन में वैधानिक क्रांति स्थापित कर दी। किंतु भाऊ 
    के कुछ कार्यो को अपने स्वत्वाधिकारों का अपहरण समझ पेशवा 
    उससे और बाबा से रुष्ट हो गया। तब बाबा से प्रोत्साहित हो 
    भाऊ ने पेशवा से शासनसंचालन का पूर्णाधिकार माँगा, वही 
    पद जो विगत पेशवा के समय से उसके पिता का था। पेशवा 
    की अस्वीकृति पर भाऊ ने कोल्हापुर के राजा के पेशवापद 
    को ग्रहण करने की धमकी दी। किंतु अंतत: महादोवा पुरंदरे 
    के पदत्याग के कारण दोनों में समझौता हो गया, जिससे महाराष्ट्र 
    में गृहयुद्ध की आशंका टल गई। १७५१ से १७५९ तक, यद्यपि भाऊ 
    ने पेशवा के साथ कुछ सफल सैनिक अभियानों में भाग लिया, 
    किंतु मुख्यत: उसका कार्यक्षेत्र शासनप्रबंध ही रहा, जिसमें उसने 
    पूर्ण योग्यता का परिचय दिया। १७६० भाऊ की ख्याति का चरमोत्कर्ष 
    था, जब ऊदगिर के युद्ध में निजाम को पूर्णरूपेण परास्त 
    कर उसने महाराष्ट्र साम्राज्य का सीमाविस्तार किया। किंतु तभी 
    महाराष्ट्र के भावी अनिष्ट की पूर्वसूचना के रूप में पेशवा को 
    अहमदशाह दुर्रानी के हाथों बरारघाट में दत्ताजी सिंधिया की 
    पराजय और मृत्यु के समाचार प्राप्त हुए। तब पेशवा ने अपने 
    भाई रघुनाथराव की अपेक्षा भाऊ को दुर्रानी का गतिरोध 
    करने के लिए सेनापति नियुक्त किया। २ अगस्त को भाऊ ने 
    दिल्ली पर अधिकार किया। १० अक्टूबर को शाह आलम को दिल्ली 
    का सम्राट् घोषित किया। फिर, १७ अक्टूबर को कुंजपुरा विजय 
    कर, ३१ अक्टूबर को वह पानीपत पहुँच गया। ४ नवंबर को विपक्षी 
    सेनाएँ आमने सामने खड़ी हो गईं। प्राय: ढाई महीने की 
    मोर्चाबंदी के बाद, १४ जनवरी, १७६१ के दिन समूचे भारतीय 
    इतिहास के घोरतम युद्धों में से एक, पानीपत का युद्ध प्रारंभ 
    हुआ। सैनिक योग्यता में दुर्रानी से निम्नतर होने के अतिरिक्त 
    भाऊ निस्संदेह प्रतिकूल परिस्थितियों से विवश हो गया था। 
    इस भीषण युद्ध में नानासाहब पेशवा के पुत्र विश्वासराव तथा 
    भाऊ के अतिरिक्त अनेक मुख्य सामंतों के साथ प्राय: एक लाख 
    मराठा सैनिक तथा असैनिक खेत रहे। कुछ समय पश्चात् एक 
    व्यक्ति ने भाऊ होने का छद्म रचा, किंतु अपराध प्रमाणित होने 
    पर उसे मृत्युदंड दे दिया गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. 
    ग्रं. </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> ग्रांट डफ : हिस्ट्री 
    ऑव द मराठाज; सरदेसाई : न्यू हिस्ट्री ऑव मराठाज; जदुनाथ 
    सरकार : राइज़ ऐंड फॉल ऑव द मुगल एंपायर; त््रयंबक शंकर 
    शेजावाल्कर (</span><span padma_font_family_property="Courier" style="font-size: 14pt; font-family: Courier;">Shejwalker : </span><span   style="font-size: 14pt; font-family: DV-TTSurekhEN;">पानीपत 
    (१७६१); गैंडासिंह : अहमदशाह दुर्रानी। मराठी ग्रंथ : </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> काशीराज बखर; 
    भाऊ साहेब ची वखर; पुरंदरे दफ्तर; मराठ्यांचा इतिहासाचीं 
    साधने।<span   style="">  
 
    </span>(राजेंद्र नागर)</span></p>
</div>
</body></html>