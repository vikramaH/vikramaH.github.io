<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >केयरन गाँर्म</b></font><font    size="4"> स्काटलैंड के ग्रैंपिएन </font><font padma_font_family_property="Times New Roman, Times, serif" face="Times New Roman, Times, serif" size="4">(Grampian) </font><font    size="4">पर्वत की एक चोटी जो बैंफशायर </font><font padma_font_family_property="Times New Roman, Times, serif" face="Times New Roman, Times, serif" size="4">(Banff-shire) </font><font    size="4">तथा इनवरनेस शायर</font><font padma_font_family_property="Times New Roman, Times, serif" face="Times New Roman, Times, serif" size="4">(Enverness-shire) </font><font    size="4"> की सीमा पर स्थित है। बेन नेविस  </font><font padma_font_family_property="Times New Roman, Times, serif" face="Times New Roman, Times, serif" size="4">(Ben Nevis) </font><font    size="4">तथा बेन मैकदूई </font><font padma_font_family_property="Times New Roman, Times, serif" face="Times New Roman, Times, serif" size="4">(Ben Maecdhui) </font><font    size="4">को
 छोड़, यह स्काटलैंड का सबसे बड़ा पर्वत है। इसकी ऊँचाई ४,२४१ फुट है। इसकी 
ढाल पर चीड़ (पाइन) के जंगल हैं। यह कठोर ग्रेनाइट चट्टानों से निर्मित होने
 के कारण अपेक्षाकृत नीचा है। यह शिखर मध्य ग्रैपिएन पर्वत की वृष्टिछाया 
में पड़ता है जिसके कारण अन्य शिखरों की अपेक्षा यहाँ कम वर्षा होती है। 
ग्रीष्मकाल में यह ठंढा रहता है। यहाँ केयरन गॉर्म नामक भूरे रंग एवं 
क्वार्ट्ज मणिभ </font><font padma_font_family_property="Times New Roman, Times, serif" face="Times New Roman, Times, serif" size="4">(Quartz crystal) </font><font    size="4">पाए जाते हैं जिनका उपयोग आभूषण के रूप में किया जाता है। (न. कि. सि.)</font></p>
<font size="2"></font></body></html>