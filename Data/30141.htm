<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कुरुविंद या कुरंड</b></font><font    size="4"> </font><font padma_font_family_property="Times New Roman, Times, serif" face="Times New Roman, Times, serif" size="4">(Corundum)</font><font    size="4">
 कुरुविंद एक मणिभीय खनिज पत्थर है, जो संसार के विभिन्न स्थलों में पाया 
जाता है। भारत में भी कुरुविंद प्राप्य है। असम की खासी और जैंती पहाड़ियों,
 बिहार (हज़ारीबाग, सिंहभूम और मानभूम जिलों  में), मद्रास (सेलम जिले में),
 मध्यप्रदेश (पोहरा, भंडारा तथा रीवाँ), उड़ीसा तथा मैसूर प्रदेशों में यह  
पत्थर मिलता है।  मैसूर, मद्रास और कश्मीर में प्राप्त होनेवाली कुरुविंद 
अधोवर्ती वर्ग का है। इस पत्थर की दो विशेषाएँ हैं, एक तो यह कठोर होता है,
 दूसरे चमकदार। </font></p><p>
<font    size="4">सामान्य
 कुरुविंद में कोई आकर्षक रंग नहीं होता। यह साधारणतया धूसर, भूरा, नीला और
 काला होता है। कुछ रंगीन कुरु्व्राद विशिष्ट आकर्षक रंगों के होने के कारण
 रत्न के रूप में, माणिक, नीलम, याकूत आदि नामों से बिकते हैं। थोड़े 
अपद्रव्यों के कारण इसमें रंग होता है। ये अपद्रव्य धातुओं के आक्साइड, 
विशेषत: क्रोमियम और लोहे के आक्साइड, होते हैं। कुरुविंद की कठोरता ९ है, 
जबकि हीरे की कठोरता १० होती है। इसका विशिष्ट गुरुत्व ३.९४ से ४.१० होता 
है। यह ऐल्यूमिनियम का प्राकृतिक आक्साइड </font><font padma_font_family_property="Times New Roman, Times, serif" face="Times New Roman, Times, serif" size="4">(Al2 O3)</font><font    size="4"> है, जिसके मणिभ षट्कोणीय तथा कभी-कभी बेलन या मृदंग की आकृति के होते हैं।</font></p>
<p> <font    size="4">कुरुविंद 
  का इंजीनियरी 
  उद्योगों में तथा 
  अपघर्षकों </font><font padma_font_family_property="Times New Roman, Times, serif" face="Times New Roman, Times, serif" size="4">(abrasives)</font><font    size="4"> 
  और शणचक्रों 
  के निर्माण में 
  अधिकतर प्रयोग 
  किया जाता है। 
  पारदर्शक कुरुविंद 
  का प्रयोग बहुमूल्य 
  पत्थर की भाँति 
  होता है। आजकल 
  कुरुविंद का स्थान 
  एक नवीन पदार्थ 
  कार्बोरंडम ने 
  ले लिया है, जो 
  भारत में विदेशों 
  से आयात होता 
  है।</font></p>
<p><font    size="4"> (फूलदेवसहाय 
  वर्मा.; विद्यासागर 
  दुबे) </font></p>
<font size="2"></font></body></html>