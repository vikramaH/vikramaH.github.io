<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p  ><b><span   style="font-size: 16pt;">फ़िलो</span></b> 
  प्राचीन काल में यहूदी धर्म एवं दर्शन का प्रमुख प्रतिपादक और 
  पाश्चात्य संसार का प्रमुख धर्म-दर्शन-शास्त्री। उसका जीवनकाल लगभग 
  ३० ई.पू. से ४० ईसोपरांत तक और निवास अलेग्ज़ैंड्रिया में 
  था।</p>
<p  >उसकी अनेक रचनाओं में चार मुख्य थीं <span  >-</span> 
  (१) सृष्टि और यहूदियों के मिस्त्र से गमन के विषय पर प्रश्नोत्तरी, 
  (२) सृष्टिव्याख्या, जिसमें पूर्व इंजील के सृष्टि विषयक भाग 
  के पात्रों की आत्मा की अवस्थाओं के साध्यवसानात्मक प्रतीक प्रतिपादित 
  किए गए हैं, (३) गैर यहूदियों के लिए मूसवी धमै की व्याख्या, जिसमें 
  सृष्टिप्रसंग, एब्राहम, आइज़क तथा जोज़ेफ़, तीन संतों के जीवनचरित्र 
  द्वारा नीतिप्रतिपादन और एक नियमावली है, (४) मूसा का जीवनचरित्र।</p>
<p  >फ़िलो पूर्व इंजील के प्रथम पाँच ग्रंथों 
  को निरपेक्ष अधिकारयुक्त दैवी ग्रंथ और संपूर्ण सत्य के कोश 
  स्वरूप मानता था। उसका विचार था कि यूनानी दार्शनिक विचार 
  मूसा से ही लिए गए होंगे और उसने पंचग्रंथ की सरल कथाओं 
  की साध्यवसानात्मक व्याख्या द्वारा इस विश्वास की पुष्टि का प्रयत्न 
  किया।</p>
<p  >वह ईश्वर को पूर्णतया निर्गुण मानता 
  था <span  >-</span> शरीर, आत्मा, किसी प्रकार के तत्व, द्रव्य अथवा सांयौगिक 
  गुण से परे, प्रकृति, आकृति, बुद्धि, विचार और भाषा के परे 
  तथा शिव एवं सुंदर से भी श्रेष्ठ, साथ ही असीम, नित्य, अपरिवर्तनीय, 
  सरल, स्वतंत्र तथा अपने में पर्याप्त भी। फ़िलो का कथन था कि 
  ईश्वर के विषय में केवल यही कहा जा सकता है कि वह है, 
  यह नहीं कहा जा सकता कि वह क्या है। मानव आत्मा ईश्वर ते 
  चिंतन से नहीं, रहस्यपूर्ण आंतरिक प्रकाशात्मक अपरोक्षानुभूति 
  द्वारा ही पहुँच पाती है।</p>
<p  >फ़िलो का विचार था कि ईश्वर स्वयं 
  संसार में क्रियाशील होने से अपवित्र और समीप हो जाता, अत: 
  कुछ मध्यस्थ आत्माएँ, दिव्य धारणाएँ अथवा शक्तियाँ उसके पार्षदों 
  के रूप में जगत् का निर्माण एवं नियंत्रण करती हैं। यह सब विश्वनियंता 
  ईश्वरीय बुद्धि के अंग स्वरूप हैं, ईश्वर के मन के विचारमात्र। 
  फिर भी इनका ईश्वर से अलग अस्तित्व है। श्रेष्ठतम मध्यस्थ ईश्वरीय 
  बुद्धि है, जिसे फ़िलो ने ईश्वर का प्रथम पुत्र, समस्त श्रुति का 
  माध्यम, तथा ईश्वर के दरबार में संसार का परमपुरोहित 
  कहा है और सृष्टिग्रंथ में कथित ईश्वरीय सृजनात्मक शब्द से 
  अभिन्न बताया है।</p>
<p  >परंतु फ़िलो के मतानुसार ईश्वर से 
  जगत् की व्यवस्थात्मकता मात्र आती है। इसका भौतिक पदार्थ 
  ईश्वर से उत्पन्न नहीं, द्वितीय स्वतंत्र तत्व है। फिर भी उसने 
  इसे रिक्त, निरस्तित्व, अजीव, गतिहीन एवं आकृतिहीन कहा है।</p>
<p  >फ़िलो का नीतिसिद्धांत भी द्वैतवादी था। 
  वह इंद्रियजन्य पाप स्त्रोत शरीर को मनुष्य के ईश्वरीय अंग 
  आत्मा के लिए बंदीगृह, कफ़न या कब्र कहता था और ऐंद्रिय प्रवृत्तियों 
  के शमन को ही अदर्श व्यवहार समझता था। परंतु उसके मतानुसार 
  यह मनुष्य की अपनी शक्ति से नहीं, ईश्वर की सहायता से ही 
  संभव है। उसी के फलस्वरूप आनंदावस्था में ईश्वर के दर्शन, 
  व्यक्तिगत चेतना के दिव्य प्रकाश में विलीनता और ऐंद्रिय शरीर 
  से स्थायी मुक्ति की प्राप्ति होती है। जो जीवनकाल में ऐंद्रिय पदार्थों 
  से विरक्त नहीं हो पाते, वे मृत्यु के उपरांत दूसरे शरीर में 
  जन्म लेते रहते हैं।</p>
<p  ><b  >सं.ग्रं.</b> <span  >-</span> फ़िलो : वर्क्स, अनुवादक कोल्सन तथा 
  व्हिटेकर, ९ भाग; वुल्फ़सन : फ़िलो, २ भाग; गुडिनफ़ : ऐन इंट्रोडक्शन 
  टु फ़िलो; ब्रिह्य : ले ज़ीदे फ़िलोज़ोफ़ीक ए रेजीजियन द फ़िलो दालेग्ज़ांद्री; 
  ड्रमंड : फ़िलो जुडेअस, २ भाग; सीग्फ्रड़ी : फ़िलो फ़ौन अलेग्ज़ैंड्रिया।   
  (राममूर्ति लूँबा)</p>
</body></html>