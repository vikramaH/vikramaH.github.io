<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><b><font    size="5">आरेत्ज़ो</font><font > 
  </font></b><font   > इटली देश 
  के आरेत्ज़ो प्रदेश 
  की राजधानी 
  है। यह फ्लोरेंस 
  से ५४ मील दक्षिण 
  पूर्व में है। इसका 
  पुराना नाम 
  आर्टियम था और 
  उस समय यह इटली 
  के उन्नतिशील नगरों 
  में से एक था। ३-४ ई.पू. 
  में यह रोम के 
  विरुद्ध था, परंतु 
  हैनिबैल के आक्रमण 
  में इसने रोमवासियों 
  की सहायता की। 
  गाल्स के आक्रमण 
  के समय यह चीनी 
  मिट्टी के बर्तनों 
  के लिए प्रसिद्ध था। 
  यह नगर बहुत 
  से महान् पुरुषों 
  का जन्मस्थान रहा 
  है; जैसे पेट्रकिटी 
  लियोनार्डो, आरेटिनों, 
  सीएलपिनों, पोपजूलियस 
  द्वितीय, मासकारी 
  इत्यादि। आज भी 
  यह नगर आकर्षण 
  का केंद्र है। यहाँ 
  की चौड़ी तथा 
  चिकनी सड़कें, संग्रहालय, 
  पुस्तकालय और 
  १३वीं सदी में बना 
  एक बड़ा गिरजाघर 
  देखने लायक 
  है। यह उपजाऊ मैदान 
  के बीच में स्थित 
  है। इसके चारों 
  ओर के प्रदेश 
  में अनाज, जैतून 
  और फल उत्पन्न होते 
  हैं। यहाँ मदिरा 
  बनाई जाती है। 
  यहाँ की जनवायु 
  भूमध्यसागरीय 
  है। यह एक पहाड़ी 
  के ऊपर बसा हुआ 
  है। यहाँ की सड़कें 
  चारों ओर जाती 
  हैं। यहाँ पर रेशमी 
  कपड़े, चमड़े के सामान 
  तथा सूती कपड़ों 
  की मिलें हैं। इस 
  शहर के पास ही 
  आर्नों नदी बहती 
  है।</font></p>
<font > 
<p style="text-align: left;"   align="RIGHT">(नृ.कु.सिं.)</p>
</font><b></b>
<p><font  size="5"><b></b></font></p>
</body></html>