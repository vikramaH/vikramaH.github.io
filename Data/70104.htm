<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >पर्थ </b></font><font    size="4">१. नगर, स्थिति : ३१<font padma_font_family_property="Symbol" face="Symbol">°</font>
५७<font padma_font_family_property="Symbol" face="Symbol">¢</font>
 द.अ. तथा ११५<font padma_font_family_property="Symbol" face="Symbol">°</font>
५२<font padma_font_family_property="Symbol" face="Symbol">¢</font>
 पू.दे.। यह नगर पश्चिमी आस्ट्रेलिया के दक्षिण-पश्चिमी भाग में 
उत्तरपश्चिमी कोने पर स्वान नदी के मुहाने से १० मील ऊपर, नदी के दाहिने 
किनारे पर फ्रमैंटल नगर से १२ मील उत्तर-पूर्व में स्थित है। यह पश्चिमी 
आस्ट्रेलिया की राजधानी भी है। यहाँ की जलवायु भूमध्यसागरीय है। वार्षिक 
औसत ताप ३८<font padma_font_family_property="Symbol" face="Symbol">°</font>
 सें. से २३<font padma_font_family_property="Symbol" face="Symbol">°</font>
 सें. तक रहता है। कुछ दिनों तक ताप ३८<font padma_font_family_property="Symbol" face="Symbol">°</font>
 सें. से भी अधिक हो जाता है। वार्षिक वर्षा ३४.९ इंच है, जो मई से अक्टूबर
 तक होती है। राजनीतिक एवं प्रशासनिक केंद्र के अतिरिक्त पर्थ (फ्रमैंटल 
सहित) राज्य का सर्वप्रसिद्ध व्यापारिक, व्यावसायिक एवं सांस्कृतिक नगर है।
 यह गमनागमन का केंद्र है तथा विस्तृत पृष्ठप्रदेश के भागों में जानेवाली 
रेलें यहीं से छूटती हैं। यहाँ का हवाई अड्डा अंतरराष्ट्रीय है। 
जोहैनिसबर्ग एव सिंगापुर से यहाँ के लिए एवं यहाँ से उन स्थानों के लिए 
दैनिक वायुसेवाएँ हैं। यहाँ सिले हुए वस्त्रों, साजसज्जा, उर्वरक, सीमेंट, 
युद्धसामग्री, चंदन का तेल एवं मोटरगाड़ियों का उत्पादन होता है। पर्थ, 
आस्ट्रेलिया की कुछ भव्य इमारतों एवं चौड़े रास्तों (</font><font padma_font_family_property="Times New Roman, Times, serif" face="Times New Roman, Times, serif" size="4">Avenue</font><font    size="4">)
 के लिए विख्यात है। सेंट जॉर्ज एवं फारेस्ट, दो बड़े गिरजाघर (सेंट जॉर्ज व
 सेंट मैरी), सरकारी भवन, संसद भवन, विश्वविद्यालय भवन, वेधशाला, राजकीय 
टकसाल की शाखा एवं अस्पताल दर्शनीय हैं। यहाँ संग्रालय एवं प्राविधिक 
महाविद्यालय भी हैं। सन् १८२९ में इस नगर की स्थापना हुई। सन् १८३१ में 
यहाँ पहला समाचारपत्र निकला था। नगर की ५,७०० एकड़ भूमि में पार्क एवं 
मनोरंजन के मैदान हैं। अकेला किंग्स पार्क १,०१८ एकड़ में है। जलपूर्ति ४५० 
फुट से २,००० फुट की गहराईवाले पातालतोड़ कुओं द्वारा होती है। डालिंग 
श्रेणियों में विशालतम जलाशय हैं।</font></p><font  size="4">
<p  >२. नगर, स्थिति : ५६<font padma_font_family_property="Symbol" face="Symbol">°</font>
२४<font padma_font_family_property="Symbol" face="Symbol">¢</font>
 उ.अ. तथा ३<font padma_font_family_property="Symbol" face="Symbol">°</font>
२७<font padma_font_family_property="Symbol" face="Symbol">¢</font>
 प.दे.।</p>
<p  >यह स्कॉटलैंड में एडिनबर्ग 
से ३२ मील उत्तर-पश्चिम में, पर्थशिर का काउंटी नगर है। यह टे नदी के दाएँ 
किनारे पर स्थित है। यहाँ नगरपालिका की इमारत, मार्शल मेमोरियल हॉल पर्थशिर
 संग्रहालय, आदि प्रसिद्ध हैं। यहाँ कृषि से उत्पन्न वस्तुओं का थोड़ी 
मात्रा में व्यापार भी होता है।</p>
</font>
<p><font    size="4">३. नगर, स्थिति 
  :<font padma_font_family_property="Symbol" face="Symbol"> 44° 55¢</font> उ.अ. तथा 
  <font padma_font_family_property="Symbol" face="Symbol">76° 20¢</font> प.दे.। यह 
  कैनाडा में दक्षिण 
  पूर्वी ऑन्टेयरियो 
  में एक नगर है।(राजेंद्रप्रसाद 
  सिंह)</font></p>
</body></html>