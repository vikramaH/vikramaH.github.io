<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >नागरीप्रचारिणी 
  सभा</b> हिंदी भाषा 
  और साहित्य तथा 
  देवनागरी लिपि 
  की उन्नति तथा प्रचार 
  और प्रसार करनेवाली 
  देश की अग्रणी संस्था 
  है। इसकी स्थापना 
  १६ जुलाई, १८९३ ई. को 
  हुई थी। इसके प्रमुख 
  संस्थापक थे स्व. 
  श्यामसुंदरदास 
  जी। यह वह समय 
  था जब अँगरेजी, 
  उर्दू और फारसी 
  का बोलबाला 
  था तथा हिंदी 
  का प्रयोग करनेवाले 
  बड़ी हेय दृष्टि से 
  देखे जाते थे। 
  अत: सभा को अपनी 
  उद्देश्यपूर्ति के 
  लिए आरंभ से ही 
  प्रतिकूलताओं 
  के बीच अपना मार्ग 
  निकालना पड़ा। 
  किंतु तत्कालीन 
  विद्वन्मंडल और 
  जनसमाज की सहानुभूति 
  तथा सक्रिय सहयोग 
  सभा को आरंभ 
  से ही मिलने लगा 
  था, अत: अपनी स्थापना 
  के अनंतर ही सभा 
  ने बड़े ठोस और 
  महत्वपूर्ण कार्य 
  हाथ में लेना 
  आरंभ कर दिया। 
  अपने जीवन के 
  विगत ७३ वर्षों में 
  सभा ने जो कुछ 
  कार्य किया है 
  उसका संक्षिप्त विवरण 
  निम्नांकित है 
  :</font></p>
<font size="2">
<p><font    size="4"><b  >राजभाषा 
  और राजलिपि</b> 
  -</font> <font    size="4">सभा 
  की स्थापना के 
  समय तक उत्तर प्रदेश 
  के न्यायालयों 
  में अंग्रेजी और 
  उर्दू ही विहित 
  थी। सभा के प्रयत्न 
  से, जिसमें स्व. महामना 
  पं. मदनमोहन 
  मालवीय का विशेष 
  योग रहा, सन् 
  १९०० से उत्तर प्रदेश 
  (तत्कालीन संयुक्त 
  प्रदेश) में नागरी 
  के प्रयोग की 
  आज्ञा हुई और 
  सरकारी कर्मचारियों 
  के लिए हिंदी और 
  उर्दू दोनों भाषाओं 
  का जानना अनिवार्य 
  कर दिया गया।</font></p>
<p><font    size="4"><b  >आर्यभाषा 
  पुस्तकालय</b> -</font> 
  <font    size="4">सभा का 
  यह पुस्तकालय 
  देश में हिंदी का 
  सबसे बड़ा पुस्तकालय 
  है। स्व. ठा. गदाधरसिंह 
  ने अपना पुस्तकालय 
  सभा को प्रदान 
  किया और उसी 
  से इसकी स्थापना 
  सभा में सन् १८९६ ई. 
  में हुई। विशेषत: 
  १९वीं शताब्दी के 
  अंतिम तथा २०वीं 
  शताब्दी के आरंभिक 
  वर्षो में हिंदी 
  के जो महत्वपूर्ण 
  ग्रंथ और पत्रपत्रिकाएँ 
  छपी थीं उनके संग्रह 
  में यह पुस्तकालय 
  बेजोड़ है। इस समय 
  तक लगभग १५,००० हस्तलिखित 
  ग्रंथ भी इसके संग्रह 
  में हो गए हैं। मुद्रित 
  पुस्तकें ड्यूई की 
  दशमलव पद्धति 
  के अनुसार वर्गीकृत 
  हैं। इसकी उपयोगिता 
  एकमात्र इसी तथ्य 
  से स्पष्ट है कि हिंदी 
  में शोध करनेवाला 
  कोई भी विद्यार्थी 
  जब तक इस पुस्तकालय 
  का आलोड़न नहीं 
  कर लेता तब तक 
  उसका शोधकार्य 
  पूरा नहीं होता। 
  स्व. पं. महावीरप्रसाद 
  द्विवेदी, स्व. जगन्नाथदास 
  'रत्नाकर', स्व. पं. 
  मयाशंकर याज्ञिक, 
  स्व.डा. हीरानंद 
  शास्त्री तथा स्व. पं. 
  रामनारायण 
  मिश्र ने अपने अपने 
  संग्रह भी इस पुस्तकालय 
  को दे दिए हैं जिससे 
  इसकी उपादेयता 
  और बढ़ गई हैं।</font></p>
</font><font  size="4">
<p align="CENTER"><font style="text-align: left;"    size="4">चित्र.</font></p>
</font> 
<p><font    size="4"><b  >हस्तलिखित 
  ग्रंथों की खोज</b> 
  - स्थापित होते 
  ही सभा ने यह 
  लक्ष्य किया कि प्राचीन 
  विद्वानों के हस्तलेख 
  नगरों और 
  देहातों में लोगों 
  के बेठनों में 
  बँधे बँधे नष्ट 
  हो रहे हैं। अत: 
  सन् १९०० से सभा ने 
  अन्वेषकों को गाँव-गाँव 
  और नगर-नगर 
  में घर-घर भेजकर 
  इस बात का पता 
  लगाना आरंभ 
  किया कि किनके 
  यहाँ कौन-कौन 
  से ग्रंथ उपलब्ध हैं। 
  उत्तर प्रदेश में तो 
  यह कार्य अब तक 
  बहुत विस्तृत 
  और व्यापक रूप 
  से हो रहा है। 
  इसके अतिरिक्त 
  पंजाब, दिल्ली, 
  राजस्थान और 
  मध्यप्रदेश में भी 
  यह कार्य हुआ 
  है। इस खोज की 
  त्रैवार्षिक रिपोर्ट 
  भी सभा प्रकाशित 
  करती है। सन् 
  १९५५ तक की खोज का 
  संक्षिप्त विवरण 
  भी दो भागों 
  में सभा ने प्रकाशित 
  किया है। इस योजना 
  के परिणामस्वरूप 
  ही हिंदी साहित्य 
  का व्यवस्थित इतिहास 
  तैयार हो सका 
  है और अनेक अज्ञात 
  लेखक तथा ज्ञात 
  लेखकां की अनेक 
  अज्ञात कृतियाँ 
  प्रकाश में आई हैं।</font></p>
<font size="2">
<p><font    size="4"><b  >प्रकाशन</b> 
  - उत्तमोत्तम ग्रंथों 
  और पत्रपत्रिकाओं 
  का प्रकाशन सभा 
  के मूलभूत उद्देश्यों 
  में रहा है। अब 
  तक सभा द्वारा 
  भिन्न-भिन्न विषयों 
  के लगभग ५०० ग्रंथ 
  प्रकाशित हो चुके 
  हैं। त्रैमासिक 
  'नागरीप्रचारिणी 
  पत्रिका' सभा का 
  मुखपत्र तथा हिंदी 
  की सुप्रसिद्ध शोधपत्रिका 
  है। भारतीय इतिहास, 
  संस्कृति और 
  साहित्य विषयक 
  शोधात्मक सामग्री 
  इसमें छपती है 
  और निर्व्यवधान 
  प्रकाशित होती 
  रहनेवाली पत्रिकाओं 
  में यह सबसे पुरानी 
  है। मासिक 'हिंदी', 
  'विधि पत्रिका' 
  और 'हिंदी रिव्यू' 
  (अंगरेजी) नामक 
  पत्रिकाएँ भी सभा 
  द्वारा निकाली 
  गई थीं किंतु कालांतर 
  में वे बंद हो 
  गई। सभा के उल्लेखनीय 
  प्रकाशनों में 
  हिंदी शब्दसागर, 
  हिंदी व्याकरण, 
  वैज्ञानिक शब्दावली, 
  सूर, तुलसी, कबीर, 
  जायसी, भिखारीदास, 
  पद्माकर, जसवंसिंह, 
  मतिराम आदि 
  मुख्य मुख्य कवियों 
  की ग्रंथावलियाँ, 
  कचहरी-हिंदी-कोश, 
  द्विवेदी अभिनंदनग्रंथ, 
  संपूर्णानंद 
  अभिनंदनग्रंथ, 
  हिंदी साहित्य का 
  इतिहास और 
  हिंदी विश्वकोश 
  आदि ग्रंथ मुख्य 
  हैं।</font></p>
<p><font    size="4"><b  >मुद्रणालय</b> 
  -</font> <font    size="4">सन् १९५३ 
  से सभा अपना प्रकाशन 
  कार्य समुचित 
  रूप से चलाते रहने 
  के उद्देश्य से अपना 
  मुद्रणालय भी 
  चला रही है।</font></p>
<p><font    size="4"><b  >पुरस्कार 
  पदक</b> -</font> <font    size="4">विभिन्न 
  विषयों के उत्तमोत्तम 
  ग्रंथ अधिकाधिक 
  संख्या में प्रकाशित 
  होते रहें, इसे 
  प्रोत्साहित करने 
  के उद्देश्य से सभा 
  प्रति वर्ष कई पुरस्कार 
  एवं स्वर्ण तथा रजत 
  पदक ग्रंथकर्ताओं 
  को दिया करती 
  है जिनका हिंदीजगत् 
  में अत्यंत समादर 
  है।</font></p>
<p><font    size="4"><b  >अन्यान्य 
  प्रवृत्तियाँ</b> - अपनी 
  समानधर्मा संस्थाओं 
  से संबंधस्थापन, 
  अहिंदीभाषी छात्रों 
  को हिंदी पढ़ने 
  के लिए छात्रवृत्ति 
  देना, हिंदी की 
  संकेतलिपि (शार्टहैंड) 
  तथा टंकण (टाइप 
  राइटिंग) की शिक्षा 
  देना, लोकप्रिय 
  विषयों पर समय-समय 
  पर सुबोध व्याख्यानों 
  का आयोजन करना, 
  प्राचीन और सामयिक 
  विद्वानों के तैलचित्र 
  सभाभवन में स्थापित 
  करना आदि सभा 
  की अन्य प्रवृत्तियाँ 
  हैं।</font></p>
<p><font    size="4">सुप्रसिद्ध 
  मासिक पत्रिका 
  'सरस्वती' का श्रीगणेश 
  और उसके संपादनादि 
  की संपूर्ण व्यवस्था 
  आरंभ में इस सभा 
  ने ही की थी। अखिल 
  भारतीय हिंदी 
  साहित्य संमेलन 
  का संगठन और 
  सर्वप्रथम उसका 
  आयोजन भी सभा 
  ने ही किया था। 
  इसी प्रकार, संप्रति 
  हिंदू विश्वविद्यालय 
  में स्थित भारत-कला-भवन 
  नामक अंतरराष्ट्रीय 
  ख्यातिप्राप्त पुरातत्व 
  और चित्रसंग्रह 
  का एक युग तो 
  संरक्षण, पोषण 
  और संवर्धन 
  यह सभा ही करती 
  रही। अंतत: जब 
  उसका स्वतंत्र विकास 
  यहाँ अवरुद्ध होने 
  लगा और विश्वविद्यालय 
  में उसकी भविष्योन्नति 
  की संभावना 
  हुई तो सभा 
  ने उसे विश्वविद्यालय 
  को हस्तांतरित 
  कर दिया।</font></p>
<p><font    size="4"><b  >स्वर्णजयंती 
  और हीरकजयंती</b> 
  -</font> <font    size="4">संवत् 
  २००० वि. में सभा ने 
  महाराज विक्रमादित्य 
  की द्विहस्राब्दी 
  तथा अपनी स्वर्णजयंएयाँ 
  और जीवन के 
  ६० वर्ष पूरे करने 
  के उपलक्ष्य में सं. 
  २०१० में अपनी हीरकजयंती 
  के आयोजन बड़े 
  समांरभपूर्वक 
  किए। इन दोनों 
  आयोजनों की 
  सर्वाधिक उल्लेखनीय 
  विशेषता यह 
  रही की ये आयोजन 
  उत्सव मात्र नहीं थे, 
  प्रत्युत इन अवसरों 
  पर सभा ने बड़े 
  महत्वपूर्ण, ठोस 
  तथा रचनात्मक 
  कार्यों का समारंभ 
  किया। उदाहरणार्थ, 
  स्वर्णजयंती पर 
  सभा ने अपना ५० वर्षों 
  का विस्तृत इतिहास 
  तथा नागरीप्रचारिणी 
  पत्रिका का विक्रमांक 
  (दो जिल्दों में) 
  प्रकाशित किया। 
  ५० वर्षों की खोज 
  में ज्ञात सामग्री 
  का विवरण एवं 
  भारत-कला भवन 
  तथा आर्यभाषा 
  पुस्तकालय में 
  संगृहीत सामग्री 
  की व्यवस्थित सूची 
  प्रकाशित करने 
  की भी उसकी योजना 
  थीं, किन्तु ये कार्य 
  खंडश: ही हो पाए। 
  परिव्राजक स्वामी, 
  सत्यदेव जी ने 
  अपना आश्रम सत्यज्ञान 
  निकेतन इसी अवसर 
  पर देश के पश्चिम 
  भागों में प्रचार 
  कार्य का केंद्र 
  बनाने के निमित्त, 
  सभा को दान 
  कर दिया। इसी 
  प्रकार हीरक 
  जयंती पर सभा 
  के ६० वर्षीय इतिहास 
  के साथ हिंदी तथा 
  अन्यान्य भारतीय 
  भाषाओं के साहित्य 
  का इन ६० वर्षों का 
  इतिहास, नारीप्रचारिणी 
  पत्रिका का विशेषांक, 
  हिंदी शब्दसागर 
  का संशोधन-परिवर्धन 
  तथा आकर ग्रंथों 
  की एक पुस्तकमाला 
  प्रकाशित करने 
  की सभा की योजना 
  थी। यथोचित 
  राजकीय सहयोग 
  भी सभा को सुलभ 
  हुआ, परिणामत: 
  सभा ये कार्य 
  सम्यक् रूप से संपन्न 
  कर रही है।</font></p>
<p><font    size="4">उपर्युक्त 
  कार्यों के अतिरिक्त 
  हिंदी विश्वकोश 
  का प्रणयन सभा 
  ने केंद्रीय सरकार 
  की वित्तीय सहायता 
  से किया है। इसके 
  बारह भाग प्रकाशित 
  हुए हैं। हिंदी शब्दसागर 
  का संशोधन-परिवर्धन 
  केंद्रीय सरकार 
  की सहायता से 
  सभा ने किया 
  है जो दस खंडों 
  में प्रकाशित हुआ 
  है। यह हिंदी का 
  सर्वाधिक प्रामाणिक 
  तथा विस्तृत कोश 
  है। दो अन्य छोटे 
  कोशों 'लघु शब्दसागर' 
  तथा 'लघुतर शब्दसागर' 
  का प्रणयन भी छात्रों 
  की आवश्यकतापूर्ति 
  के लिए सभा ने 
  किया है। सभा 
  देवनागरी लिपि 
  में भारतीय भाषाओं 
  के साहित्य का 
  प्रकाशन और 
  हिंदी का अन्य भारतीय 
  भाषाओं की लिपियों 
  में प्रकाशित करने 
  के लिए योजनाबद्ध 
  रूप से सक्रिय हैं। 
  प्रेमचंद जी के 
  जन्मस्थान लमही 
  (वाराणसी) में 
  उनका एक स्मारक 
  भी बनवाया है।</font></p>
<p><font    size="4">इस प्रकार 
  भारतेंदु युग 
  के अनंतर हिंदी 
  साहित्य की जो 
  उल्लेखनीय प्रवृत्तियाँ 
  रही हैं उन सबके 
  नियमन, नियंत्रण 
  और संचालन 
  में इस सभा का 
  महत्वपूर्ण योग 
  रहा है।</font></p>
<p><font    size="4">सं.ग्रं.- 
  अर्धशताब्दी इतिहास, 
  नागरीप्रचारिणी 
  सभा, काशी : हीरकजयंती 
  ग्रंथ, वही; नारीप्रचारिणी 
  सभा, काशी के 
  वार्षिक विवरण 
  सं. २०११ से लेकर 
  २०१९ तक।</font></p>
</font> 
</body></html>