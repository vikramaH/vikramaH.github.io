<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">सम्मोहन </span></b>(<span padma_font_family_property="Courier" style="font-family: Courier;">Hypnotism</span>) 
    द्वारा मनुष्य उस अर्धचेतनावस्था में लाया जा सकता है जो समाधि, 
    या स्वप्नावस्था, से मिलती जुलती होती है, किंतु सम्मोहित 
    अवस्था में मनुष्य की कुछ या सब इंद्रियाँ उसके वश में रहती 
    हैं। वह बोल, चल और लिख सकता है, हिसाब लगा सकता है 
    तथा जाग्रतावस्था में उसके लिए जो कुछ संभव है, वह सब कुछ 
    कर सकता है, किंतु यह सब कार्य वह सम्मोहनकर्ता के सुझाव 
    पर करता है।</p>
  <p   class="MsoNormal">भारत में अति प्राचीन काल 
    से सम्मोहन तथा इसी प्रकार की अन्य रहस्यमय, अद्भुत प्रभावोत्पादक, 
    गुप्त क्रियाएँ प्रचलित हैं। अन्य पूर्वी देशों में भी ये अज्ञात नहीं 
    रही हैं। यह निश्चय है कि यदि सबने नहीं तो इनमें से अधिकांश 
    ने इन क्रियाओं का ज्ञान भारत से प्राप्त किया, जैसे तिब्बत 
    ने। नटों, साधुओं तथा योगियों में इन क्रियाओं के जाननेवाले 
    पाए जाते हैं। इन विशिष्ट मंडलों के लोगों को छोड़कर अन्य 
    मनुष्यों में इनका ज्ञान बहुत थोड़ा, या कुछ भी नहीं, रहता। 
    अनधिकारी के ज्ञाता होने से अनिष्ट की आशंका समझ, पूर्वी देशों 
    में इस विषय के समर्थ लोगों ने इसे सर्वथा गोपनीय रखा। 
    इस कारण आज भी इस संबंध में जो कुछ निश्चित रूप से 
    लिखा जा सकता है वह यूरोप की देन है, जहाँ इसका वैज्ञानिक 
    अध्ययन करने की चेष्टा की गई है।</p>
  <p   class="MsoNormal">अठारहवीं सदी के मध्य में 
    फ्रांज़ ए. मेस्मर नामक वियना के एक चिकित्सक ने सर्वप्रथम सम्मोहन 
    का अध्ययन प्रारम्भ किया। इन्होंने कुछ सफलता तथा बड़ी प्रसिद्धि 
    प्राप्त की, किंतु इस संबंध में जिन सिद्धांतों की इन्होंने 
    कल्पना की वे गलत सिद्ध हुए। जो सिद्धांत आजकल स्वीकृत हैं, 
    उनका विवेचन लीबाल्ट (<span padma_font_family_property="Courier" style="font-family: Courier;">Liebault</span>) तथा वेर्नहाइम (<span padma_font_family_property="Courier" style="font-family: Courier;">Bernheim</span>) नामक दो फ्रांसीसी डाक्टरों ने किया था। 
    इनके अनुसार सम्मोहन का अनिवार्य प्रवर्तक सुझाव या प्रेरणा 
    का संकेत होता है।</p>
  <p   class="MsoNormal"><b   style="">स्वरूप</b> <span style="font-family: Symbol;"><span padma_font_family_property="Symbol" style="">-</span></span> यह निश्चित रूप से 
    समझ लेना चाहिए कि सम्मोहनकर्ता जादूगर, अथवा दैवी शक्तियों 
    का स्वामी, नहीं होता। मनुष्यों में से अधिकांश प्रेरणा या सुझाव 
    के प्रभाव में आ जाते हैं। यदि कोई आज्ञा, जैसे ''आप 
    खड़े हो जाँए'' या ''कुर्सी छोड़ दें'', हाकिमाना ढंग 
    से दी जाए, तो बहुत से लोग इसका तुरंत पालन करते हैं। 
    यह तो सभी ने अनुभव किया है कि यदि हम किसी को उबासी 
    लेते देखते हैं, तो इच्छा न रहने पर भी स्वयं उबासी लेने 
    लग जाते हैं। दूसरों के हँसने पर स्वयं भी हँसते या मुस्कराते 
    हैं तथा दूसरों को रोते देखकर उदास हो जाते हैं।</p>
  <p   class="MsoNormal">जो लोग दूसरों के सुझावों 
    को इच्छा न रहते हुए भी मान लेते हैं, वे सरलता से सम्मोहित 
    हो जाते हैं। सम्मोहित व्यक्ति के व्यवहार में निम्नलिखित समरूपता 
    पाई जाती है :</p>
  <p   class="MsoNormal"><b   style="">आज्ञाकारिता</b> <span style="font-family: Symbol;"><span padma_font_family_property="Symbol" style="">-</span></span> कुछ लोगों का मत 
    है कि जो मनुष्य पूर्ण रूप से सम्मोहित हो जाता है वह सम्मोहनकर्ता 
    को दी हुई सब आज्ञाओं का पालन करता है, किंतु कुछ अन्य 
    का कहना है कि सम्मोहित व्यक्ति के विश्वासों के अनुसार यदि 
    आज्ञा अनैतिक या अनुचित हुई, तो वह उसका पालन नहीं करता 
    और जाग जाता है।</p>
  <p   class="MsoNormal"><b   style="">मिथ्या प्रतीति तथा भ्रम</b> <span style="font-family: Symbol;"><span padma_font_family_property="Symbol" style="">-</span></span> सम्मोहनकर्ता 
    यदि कहता है कि दो और दो सात होता है, तो सम्मोहित 
    व्यक्ति इसे मान लेता है। यदि उसे कहता है कि तुम घोड़ा 
    हो, तो वह व्यक्ति हाथों और घुटनों के बल चलने लगता है।</p>
  <p   class="MsoNormal"><b   style="">मतिविभ्रम</b> <span style="font-family: Symbol;"><span padma_font_family_property="Symbol" style="">-</span></span> सम्मोहित व्यक्ति को 
    ऐसी वस्तुएँ जो उपस्थित नहीं है दिखाई तथा सुनाई जा 
    सकती है और उनका स्पर्श वा अनुभव कराया जा सकता है। इस 
    अवस्था में यह भी मनवाया जा सकता है कि वह वस्तु उपस्थित 
    नहीं है जो वास्तव में उपस्थित है। यदि प्रेरणा दी जाए कि जिस 
    कुर्सी पर सम्मोहित व्यक्ति बैठा है वह वहाँ नहीं है, तो वह 
    व्यक्ति मुँह के बल जमीन पर लुढ़क जाएगा।</p>
  <p   class="MsoNormal"><b   style="">ज्ञानेंद्रियों पर प्रभाव</b> <span style="font-family: Symbol;"><span padma_font_family_property="Symbol" style="">-</span></span> सम्मोहनकर्ता 
    के सुझाव पर सम्मोहित व्यक्ति के शरीर का कोई भाग सुन्न 
    हो जा सकता है, यहाँ तक कि उस भाग को जलाने पर भी उसे 
    वेदना न हो। इंद्रियों को तीव्र बनानेवाली प्रेरणा भी कार्यकारी 
    हो सकती है, जिससे सम्मोहित व्यक्ति असाधारण बल का प्रयोग 
    कर सकता है, या कही हुई बात को भी दूर से सुन सकता 
    है।</p>
  <p   class="MsoNormal"><b   style="">परासंमोहन विस्मृति</b> <span style="font-family: Symbol;"><span padma_font_family_property="Symbol" style="">-</span></span> साधारणतया 
    सम्मोहनावस्था में हुई सब बातों को सम्मोहित व्यक्ति भूल 
    जाता है।</p>
  <p   class="MsoNormal"><b   style="">सम्मोहनोत्तर प्रेरणा</b> <span style="font-family: Symbol;"><span padma_font_family_property="Symbol" style="">-</span></span> व्यक्ति 
    की सम्मोहनावस्था में दिए हुए सुझावों या आज्ञाओं का, पूर्ण चेतनता 
    प्राप्त करने पर भी, वह पालन करता है। यदि उससे कहा गया 
    है कि चैतन्य होने के दस मिनिट बाद नहाना, तो उतना समय 
    बीतने पर वह अपने आप ऐसा ही करता है।</p>
  <p   class="MsoNormal"><b   style="">दैनिक जीवन में सम्मोहन</b> <span style="font-family: Symbol;"><span padma_font_family_property="Symbol" style="">-</span></span> प्रतिदिन 
    के जीवन में सम्मोहन के अनेक दृष्टांत मिलते हैं। राजनीतिक 
    या धार्मिक नेता अपने भाषणों से लोगों को सम्मोहित कर लेते 
    हैं। आत्मसम्मोहन भी संभव है। किसी चमकीली वस्तु पर दृष्टि 
    स्थिर रखकर यह अवस्था उत्पन्न की जा सकती है। अत्यधिक उत्तेजना, 
    भय आदि से मनुष्य सम्मोहित अवस्था जैसा व्यवहार करने लगता 
    है, या उत्तेजना के क्षण के पहले या बाद की घटनाओं को भूल 
    जाता है। वह कौन है, उसका पिछला जीवन क्या था, यह भी भूल 
    जा सकता है।</p>
  <p   class="MsoNormal">आकस्मिक शारीरिक चोट, 
    मानसिक क्षोभ, अथवा उत्तेजना के कारण, हाथ पैर रहते कभी 
    कभी मनुष्य लूले या लँगड़े के सदृश व्यवहार करने लगता है, 
    दृष्टि का लोप हो जाता है, अथवा वह नींद में ही चलन फिरने 
    लग जा सकता है। दृष्टि विभ्रम, या जाग्रत अवस्था में स्वप्न देखने 
    के अनेक उदाहरण मिलते हैं। धार्मिक उत्तेजना से सम्मोहित होकर 
    कुछ लोग अनजाने अर्धचेतनावस्था में हो जाते हैं और कल्पित 
    होकर कुछ लाग अनजाने अर्धचेतनावस्था में हो जाते हैं और 
    कल्पित दृश्य या वस्तुएँ देखते या सुनते हैं। बाद में उन्हें विश्वास 
    हो जाता है कि यह सब वास्तविक था।</p>
  <p   class="MsoNormal">कुछ लोग सम्मोहन में 
    कुशल होते हैं। अन्य लोग इनके प्रभाव में आकर, अर्धचेतनावस्था 
    में कुर्सी, मेज आदि इधर उधर हटा देते हैं या हिलाते हैं, 
    अनुपस्थित वस्तु देखते या सुनते हैं। श्रद्धा से रोगमुक्ति का 
    आधार भी सम्मोहन ही है। भीड़ मे दूसरों से प्रभावित होकर 
    मनुष्य सम्मोहित व्यक्ति के सदृश आचरण करने लगता है। भावातिरेकक 
    में भीड़ों के विवेकहीन आचरण का यही कारण है।</p>
  <p   class="MsoNormal"><b   style="">उपयोग</b> <span style="font-family: Symbol;"><span padma_font_family_property="Symbol" style="">-</span></span> सम्मोहन का उपयोग 
    कुछ रोगों को दूर करने में तथा प्रसव में किया जाता है। 
    कुछ चिकित्सकों ने शल्यचिकित्सा में भी इसे वेदनाहर पाया 
    है। सम्मोहन की कार्यपद्धति से मानस तथा मानसिक रोगों के 
    अध्ययन में सहायता मिलती है।<span   style="">   
    </span>(भगवान दास वर्मा)</p>
</div>
</body></html>