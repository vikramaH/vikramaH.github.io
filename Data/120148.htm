<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सिलीमैनाइट</span></b><span style="font-size: 14pt; font-family: DV-TTSurekhEN;"> </span><span padma_font_family_property="Courier" style="font-size: 14pt; font-family: Courier;">(Sillimanite)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">खनिज 
    संसार में अनेक स्थानों पर मिलता है किंतु कुछ ही स्थानों पर 
    आर्थिक दृष्टि से इसका खनन लाभदायक है। आर्थिक दृष्टि से उपयोगी 
    सिलीमैनाइट के निक्षेप केवल भारत में ही विद्यमान हैं। भारत 
    में सिलीमैनाइट सोना पहाड़, जो असम की खासी पहाड़ियों 
    में है, तथा सीधी जिले में पिपरा नामक स्थान पर प्राप्त होता 
    है। कुछ निक्षेप केरल प्रदेश में बालूतट रेत के रूप में भी 
    मिलते हैं। अभी तक सोना पहाड़ और पिपरा के निक्षेपों पर 
    ही खनन कार्य किया गया है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सोना पहाड़</span></b><span padma_font_family_property="Symbol" style="font-size: 14pt; font-family: Symbol;">- </span><span   style="font-size: 14pt; font-family: DV-TTSurekhEN;">असम की खासी पहाड़ियों 
    में, सोना पहाड़ के निक्षेप स्थित हैं। सिलीमैनाइट अधिकांशत: 
    कोरंडम </span><span padma_font_family_property="Courier" style="font-size: 14pt; font-family: Courier;">(Corundum)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">के साहचर्य में 
    प्राप्त होता है। यह सिलीमैनाइट उत्तम प्रकार का है एवं इसमें 
    रयूटाइल </span><span padma_font_family_property="Courier" style="font-size: 14pt; font-family: Courier;">(Reutile),</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">बायोटाइट </span><span padma_font_family_property="Courier" style="font-size: 14pt; font-family: Courier;">(Biotite)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">तथा 
    लौह अयस्क अत्यंत<span   style="">श् </span>अल्प मात्रा में 
    मिले होते हैं। यह मुख्यत:</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">विशाल गंडाश्मों 
    </span><span padma_font_family_property="Courier" style="font-size: 14pt; font-family: Courier;">(Boulders),</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">जिनका व्यास दस 
    फुट तक तथा भार ४० टन तक हो सकता है, के रूप में मिलता 
    है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">पिपरा</span></b><span padma_font_family_property="Symbol" style="font-size: 14pt; font-family: Symbol;">-</span><span   style="font-size: 14pt; font-family: DV-TTSurekhEN;">मध्य प्रदेश के सीधी जिले में पिपरा 
    नामक स्थान पर सिलीमैनाइट निक्षेप प्राप्त हुए हैं। इसके 
    साहचर्य में भी कोरंडम प्राप्त होता है। यह निक्षेप पिपरा 
    ग्राम से आधा मील की दूरी पर स्थित हैं। पिपरा सिलीमैनाइट 
    का वर्ण भूरा होता है तथा यह असम के सिलीमैनाइट की अपेक्षा 
    अधिक कठोर है। यहाँ पर बड़े-बड़े गंडाश्म, जो अनेक आकार 
    में मिलते हैं, साधारण मिट्टी में खचित पृथ्वी तल पर पड़े 
    रहते हैं। अभी तक खनन केवल इन्हीं विशाल गंडाश्मों के संकलन 
    तक ही सीमित है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">भंडार</span></b><span padma_font_family_property="Symbol" style="font-size: 14pt; font-family: Symbol;">- </span><span   style="font-size: 14pt; font-family: DV-TTSurekhEN;">डॉक्टर डून </span><span padma_font_family_property="Courier" style="font-size: 14pt; font-family: Courier;">(Dr. 
    Dunn)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">के अनुसार पिपरा में सिलीमैनाइट की अनुमानित 
    मात्रा लगभग एक लाख टन है किंतु निक्षेपों के अनियमित होने 
    के कारण ठीक-ठीक अनुमान लगाना कठिन है एवं संभावना है 
    कि वास्तविक मात्रा इससे कहीं अधिक है। इसके अतिरिक्त कुछ 
    ऐसा सिलीमैनाइट भी उपलब्ध है जिसमें कुछ अपद्रव्य हैं तथा 
    इन अपद्रव्यों को उपयुक्त साधनों से दूर कर उपयोग में लाया 
    जा सकता है। इसी प्रकार खासी पहाड़ियों में सिलीमैनाइट 
    की अनुमानित मात्रा ढाई लाख टन के लगभग है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">उपयोग</span></b><span padma_font_family_property="Symbol" style="font-size: 14pt; font-family: Symbol;">- </span><span   style="font-size: 14pt; font-family: DV-TTSurekhEN;">तापरोधक सामग्री </span><span padma_font_family_property="Courier" style="font-size: 14pt; font-family: Courier;">(Refractory)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">के 
    अतिरिक्त इसका उपयोग अन्य कार्यों में भी होता है। अधिकांशत: 
    सिलीमैनाइट विदेशों को निर्यात किया जाता है एवं केवल 
    कुछ ही अंश में भारत के स्थानीय उद्योगों में इसकी खपत होती 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् १९५७ में सिलीमैनाइट 
    का उत्पादन लगभग साढ़े सात हजार टन हुआ था जिसका मूल्य 
    ४,४४,००० रुपए के लगभग था। <span   style="">   </span><span   style="">श्</span></span></p>
  <p class="MsoNormal"><span   style="font-size: 14pt; font-family: DV-TTSurekhEN;">(विद्यासागर 
    दुबे)</span></p>
</div>
</body></html>