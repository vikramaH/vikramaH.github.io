<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font    size="4"><b  >जमेका</b> 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Jamaica</font><font    size="4">) 
  स्थिति : १७<font padma_font_family_property="Symbol" face="Symbol">°</font> ४३<font padma_font_family_property="Symbol" face="Symbol">¢</font> 
  से १८<font padma_font_family_property="Symbol" face="Symbol">°</font> ३२<font padma_font_family_property="Symbol" face="Symbol">¢</font> 
  उ. अ. तथ ७६<font padma_font_family_property="Symbol" face="Symbol">°</font> ११<font padma_font_family_property="Symbol" face="Symbol">¢</font> 
  से ७८<font padma_font_family_property="Symbol" face="Symbol">°</font> २०<font padma_font_family_property="Symbol" face="Symbol">¢</font> 
  पू. दे.। यह ब्रिटिश 
  पश्चिमी द्वीपसमूह 
  का सबसे बड़ा द्वीप 
  हैं। इसकी लंबाई 
  १४८ मील, अधिकतम 
  चौड़ाई ५२ मील 
  तथा क्षेत्रफल ४,४११ 
  वर्ग मील है। यह 
  क्यूबा के पूर्वी 
  छोर से ९० मील 
  दक्षिण में स्थित 
  है। संपूर्ण जमेका 
  उपनिवेश (४,४७० वर्ग 
  मील) में जमेका 
  के अतिरिक्त मोरैंट 
  तथा पेड्रोकेज 
  भी सम्मिलित हैं।</font></p>
<font  size="4"> 
<p  >द्वीप में रीढ़नुमा 
  पर्वतीय क्षेत्र 
  पूर्व से पश्चिम 
  फैला है। पश्चिमी 
  भाग अधिक ऊँचा 
  है। ब्लू मांउटेन 
  नामक शिखर (७,४०२), 
  ब्रिटिश पश्चिमी 
  , द्वीप समूह का 
  सर्वोच्च शिक्षर 
  है। दक्षिण में विस्तृत 
  मैदानी भाग 
  है, जिसमें लिजुआना 
  क्षेत्र १३२ वर्ग मील 
  में फैला है। इस 
  मैदानी क्षेत्र 
  में किंगस्टन (राजधानी) 
  तथा स्पेनिश शहर 
  हैं। जमेका में 
  १६ बंदरगाह हैं, 
  जिनमें पोर्ट 
  मोरैंट, किंग्स्टन, 
  लुसिया, मानटीगोबे 
  प्रमुख हैं। यहाँ 
  मक्का, धान, गन्ना, 
  केला, तंबाकू, 
  रसदार फल, कहवा, 
  कोको, तथा अदरख 
  की खेती होती 
  है। बॉक्साइट तथा 
  जिप्सम भी यहाँ 
  मिलते हैं। १९५२ में 
  एक सीमेंट का कारखाना 
  स्थापित किया 
  गया।	(नृ. कु. सिं.)</p>
<p  >जमेका निवासी 
  तथा धर्म<font padma_font_family_property="Symbol" face="Symbol">-</font> 
  जमेका की राजधानी 
  किंगस्टन है। यहाँ 
  की आबादी का 
  घनत्व ३६६ व्यक्ति प्रति 
  वर्ग मील है। निवासियों 
  में मूलत: ९० प्रति 
  शत अफ्रीका से आकर 
  बसे हैं। इनके अतिरिक्त 
  ईस्ट इंडियन, यूरोपीय, 
  चीनी आदि भी 
  हैं। किंतु अब सबकी 
  जन्मभूमि जमेका 
  ही है। भाषा अंग्रेजी 
  है, जिसका प्रयोग 
  भिन्न-भिन्न रूपों 
  में होता है। जमेका 
  में पूर्ण धार्मिक 
  स्वतंत्रता है। एंग्लिकन 
  (इंग्लिश) चर्च, और 
  रोमन कैथोलिक 
  चर्च के विश्वासी 
  अधिक संख्या में 
  हैं। कुछ यहूदी 
  समुदाय भी है।</p>
<p  >इतिहास<font padma_font_family_property="Symbol" face="Symbol">-</font> 
  कोलंबस ने १४९४ 
  में जमेका की 
  खोज क। १६वीं शताब्दी 
  के आरंभ तक यहाँ 
  स्पेनी बस्तियाँ 
  बन गई थीं। आरावाक 
  भारतीय जो 
  यहाँ ११वीं शताब्दी 
  से बसे हुए थे, निष्कासित 
  किए गए, और स्पेनियों 
  ने अफ्रीका के दास 
  बुलाने आरंभ 
  किए। १६६५ तक द्वीप पर 
  अंग्रेजों का अधिकार 
  हो गया। उन्होंने 
  स्पेनियों को 
  १६६० तक निकाल बाहर 
  किया था, किंतु 
  स्पेनियों द्वारा 
  लाए गए अफ्रीकी गुलामों 
  ने १७४० तक अंग्रेजों 
  के खिलाफ छापामार 
  युद्ध जारी रखा। 
  १६७० में स्पेन ने माड्रिड 
  संधि के अनुसार 
  जमेका पूर्ण 
  रूप से अंग्रेजों 
  को समर्पित कर 
  दिया। उस समय तक 
  यूरोपीय जनसंख्या 
  द्वीप में बहुत 
  कम थी, उनमें कुछ 
  स्पेनी शरणार्थी 
  भी संमिलित 
  थे जो छोटे-छोटे 
  स्थानों में बस 
  कर व्यापार करते 
  थे।</p>
<p  >१८३४ में दासप्रथा 
  समाप्त हुई। इससे 
  जमेका की तात्कालिक 
  बागवानी उद्योग 
  की अर्थ-व्यवस्था को 
  बड़ा धक्का लगा। 
  १८६६ में नए गवर्नर 
  सर जान पीटर 
  ग्रांट ने नई योजना 
  प्रस्तुत की, जिसमें 
  केला उत्पादन, आंतरिक 
  यातायात और 
  प्रशासन का पुनर्गठन 
  आदि सम्मिलित 
  थे। शैक्षिक और 
  जनस्वास्थ्य की सुविधाओं, 
  तथा राजनीतिक 
  प्रतिनिधित्व में 
  विस्तार किया 
  गया।</p>
<p  >आर्थिक और सामाजिक 
  विषमता ने जो 
  कि द्वीप की मुख्य 
  समस्या थी, कुछ 
  अशांति उत्पन्न की 
  जिससे लोग राजनीतिक 
  सुधारों की 
  माँग करने लगे। 
  परिणामस्वरूप, 
  सामाजिक-आर्थिक 
  समस्याओं के अध्ययन 
  हेतु एक राजकीय 
  आयोग गठित हुआ। 
  १९४४ में उसके द्वारा 
  ऐसा संविधान 
  निर्मित हुआ, जिससे 
  जमेका के स्वायत्तशासन 
  को अधिक बल मिला। 
  संवैधानिक 
  सुधार जारी 
  रहे। १९५३ में मंत्रिस्तरीय 
  सरकार की स्थापना 
  हुई।</p>
<p  >१९५८ में जमेका ने 
  ब्रिटेन के अन्य कैरिबियन 
  उपनिवेशों के 
  साथ महासंघ 
  बनाया। किंतु 
  १९६१ में जनमत संघ 
  के विरुद्ध होने 
  के कारण जमेका 
  संघ से पृथक 
  हो गया। ६ अगस्त, १९६२ 
  को ब्रिटेन ने 
  जमेका को स्वतंत्रता 
  प्रदान की।</p>
</font><b></b>
<p><font  size="5"><b></b></font></p>
</body></html>