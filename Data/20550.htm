<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >ओब, ओबी 
  </b>एशियाई रूस की 
  एक नदी है जिसको 
  यहाँ की विभिन्न 
  जातियों ने कई 
  नामों से अभिहित 
  किया है</font><font padma_font_family_property="serif" size="4">&#8211;</font><font    size="4">उदाहरणार्थ, 
  ओस्तियाक इसे 
  आस, याग, कोल्टा 
  तथा येमा नामों 
  से, सामोएड कोल्टा 
  और क्वे नामों 
  से तथा तातार 
  ओमर एवं उमर 
  नाम से जानते 
  थे। यह ३,२०० मील लंबी 
  है तथा इसका नदीक्षेत्र 
  १० लाख वर्गमील 
  है। इसमें १,७०० मील 
  तक नौतरण 
  किया जा सकता 
  है। अल्टाई पर्वत 
  से निकलकर यह 
  नदी उत्तर के पहाड़ी 
  प्रदेशों में से 
  होकर खिरगीज़ 
  स्टेप्स में बहकर 
  आती है और ओब 
  की खाड़ी में डेल्टा 
  बनाती है। इसके 
  मध्यवर्ती एक लाख 
  वर्ग मील क्षेत्र 
  में दलदल पाया 
  जाता है। इस दलदली 
  क्षेत्र का नाम वासुईगन 
  दलदल है। ग्रीष्म 
  काल में इस क्षेत्र 
  में से गुजरना 
  असंभव हो जाता 
  है। वसंत ऋतु 
  में यह क्षेत्र बाढ़ 
  के कारण सागर 
  का रूप ले लेता 
  है और शरद् 
  ऋतु में बर्फ से 
  जम जाता है। इस 
  काल में इसे आसानी 
  से पार किया 
  जा सकता है। ओब 
  की सबसे बड़ी सहायक 
  नदी ईर्तिश है 
  जिसके संगम 
  तक ओब में नौतरण 
  किया जा सकता 
  है। ओब नदी नवंबर 
  से मई अथवा जून 
  मास तक बर्फ से 
  जमी रहती है। 
  बाढ, बर्फ तथा 
  तैरते हुए लट्ठों 
  के कारण कुछ 
  समय तक इसमें 
  नौतरण करने 
  में कठिनाइयों 
  का सामना करना 
  पड़ता है। यह नदी 
  यात्रियों, आटा, 
  मक्का तथा इमारती 
  लकड़ी के लाने 
  ले जाने का सुगम 
  मार्ग है।	(श्री.ना.मे.)</font></p>
</body></html>