<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गलगल</b></font><font    size="4"> नीबू की अनेक जातियों में एक जातिविशेष को गलगल, जंबीर अथवा दंतशठ, जंबीरी नीबू या पहाड़ी कागजी, इडलिंबू तथा लेमन </font><font padma_font_family_property="Times New Roman, Times, serif" face="Times New Roman, Times, serif" size="4">(Lemon) </font><font    size="4">कहते हैं। यह निंबुकुल रूटेसिई </font><font padma_font_family_property="Times New Roman, Times, serif" face="Times New Roman, Times, serif" size="4">(Rutaceae) </font><font    size="4">के सिट्रस मेडिवा वार लिमोनम </font><font padma_font_family_property="Times New Roman, Times, serif" face="Times New Roman, Times, serif" size="4">(Citrus medica var limonum) </font><font    size="4">नामक छोटे वृक्ष का फल है, जो पूर्वी पंजाब में पठानकोट के आसपास अधिक पैदा होता है।</font></p><p>
<font    size="4">इसमें पत्तियों के नाल लगभग पंखहीन, फल मध्यम परिमाण के, अंडाकार </font><font padma_font_family_property="Times New Roman, Times, serif" face="Times New Roman, Times, serif" size="4">(ovoid)</font><font    size="4">, पीले, चूचुकवत </font><font padma_font_family_property="Times New Roman, Times, serif" face="Times New Roman, Times, serif" size="4">(mammillate) </font><font    size="4">और
 मोटे छिलकेवाले होते हैं और उनकी मज्जा प्रचुर और आम्लिक होती है। जंबीरी 
नीबू आयुर्वेद में अम्ल, गुरू पित्तकारक तथा तृष्णा, शूल, वमन, श्वास, वात,
 कफ और विबंध को दूर करनेवाला माना जाता है। फल का उपयोग लेमनेड, मुरब्बा, 
शरबत, चटनी एवं अचार बनाने और व्यंजनों को सुस्वादु</font></p><font  size="4">
<p  >करने में होता है। इसका 
निचोड़ा हुआ रस शीतल, झागदार पेय तैयार करने के काम आता है। इसमें स्कर्वी 
नाशक विटामिन सी अधिक रहता है। फलत्वक् दीपक, पाचक और वायुनाशक होता है और
 इससे लेमन तैल तथा टिंक्चर आदि बनाए जाते हैं। (ब. सिं.)</p>
</font><font size="2"></font></body></html>