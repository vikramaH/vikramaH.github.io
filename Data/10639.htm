<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font > 
<p  ><b  ><img src="10639_files/638-1.jpg" align="left" width="150" height="97">अल्बुला</b> 
  स्विट्जरलैंड के 
  ग्रिसन नामक पहाड़ी 
  भाग का एक प्रसिद्ध 
  गिरिपथ है। उत्तर 
  से एनगाडाइन नदी 
  के उत्तरी भाग में 
  पहुँचने के लिए 
  यही मुख्य मार्ग 
  है। इसके उच्चतम 
  भाग की ऊँचाई 
  समुद्रतल से ७,५९५ फुट 
  है। इस कारण पहले 
  ७,५०४ फुट पर स्थित 
  जूलियर गिरिपथ 
  अधिक सुगम तथा 
  सरल पड़ता था 
  और उसका महत्व 
  बहुत दिनों तक 
  अल्बुला गिरिपथ 
  से अधिक था। १३वीं 
  शताब्दी से ही 
  अब्बुला गिरिपथ 
  चालू हो गया 
  था, परंतु १८६५ ई. 
  में इसमें घोड़ागाड़ी 
  जाने के लिए रास्ता 
  बनाया गया और 
  १९०३ ई. में इसमें रेलमार्ग 
  बना। तब इसका 
  महत्व कई गुना 
  बढ़ गया। इस गिरिपथ 
  द्वारा राईन 
  तथा हिंटर राईन 
  उपत्यकाओं की सबसे 
  सीधी सड़क बन गई 
  है। </p>
<p  >अल्बुला गिरिपथ 
  के भीतर से जानेवाला 
  रेलपथ कोयर 
  नगर से रोचिनाऊ 
  नगर तक राइन 
  नदी के साथ-साथ 
  चलता है और 
  फिर हिटर राइन 
  से होते हुए थूसिस 
  तक पहुँचता है। 
  इसके बाद शिन 
  खड्ड के अंदर यह 
  अल्बुला नामक पहाड़ी 
  नदी को काटता 
  हुआ टिफेन कास्टेल 
  तक आता है। इस 
  जगह से दक्षिण 
  की ओर जूलियर 
  पथ को छोड़कर 
  अल्बुला नदी के 
  साथ चलना शुरू 
  करता है तथा 
  आगे चलकर एक 
  सुरंग से गुजरता 
  है जिसका प्रवेशपथ 
  ५,८७९ फुट पर और 
  सर्वोच्च भाग ५,९८७ 
  फुट पर स्थित है। 
  यह सुरंग गिरिपथ 
  के ठीक नीचे काटी 
  गई है। रेलमार्ग 
  इसके अंदर से 
  निकलकर बीवर 
  घाटी पर पहुँचता 
  है तथा एनगाडाइन 
  नदी की घाटी 
  के ऊपरी भाग 
  पर उतर आता है। 
  इस गिरिपथ के 
  कारण सेंट मोरीट्स 
  से कोयर का 
  रास्ता छोटा 
  होकर केवल 
  ५६ मील का रह गया। 
  	(वि.मु.)</p>
<p><b></b></p>
</font> 
</body></html>