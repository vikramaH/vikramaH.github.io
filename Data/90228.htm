<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b><span   style="font-size: 16pt;">मांडूक्योपनिषद् </span></b>अथर्ववेदीय 
    ब्राह्मण भाग की उपनिषद् है। प्रथम दस उपनिषदों में समाविष्ट 
    केवल बारह मंत्रों की यह उपनिषद् उनमें आकार की दृष्टि से 
    सब से छोटी है किंतु महत्व के विचार से इसका स्थान ऊँचा 
    है, क्योंकि बिना वाग्विस्तार के आध्यात्मिक विद्या का नवनीत सूत्र 
    रूप में इन मंत्रों में भर दिया गया है।</p>
  <p   class="MsoBodyText">इस उपनिषद् में ऊँकी मात्राओं की विलक्षण 
    व्याख्या करके जीव और विश्व की ब्रह्म से उत्पत्ति और लय एवं तीनों 
    का तादात्म्य अथवा अभेद प्रतिपादित हुआ है। कहा गया है कि 
    विश्व में एवं भूत, भविष्यत् और वर्तमान कालों में तथा इनके 
    परे भी जो नित्य तत्व सर्वत्र व्याप्त है वह ऊँकार है। यह 
    सब ब्रह्म है और यह आत्मा भी ब्रह्म है।</p>
  <p   class="MsoBodyText">आत्मा चतुष्पाद है अर्थात उसकी अभिव्यक्ति की चार 
    अवस्थाएँ हैं जाग्रत, स्वप्न, सुषुप्ति और तुरीय। जाग्रत अवस्था 
    की आत्मा को वैश्वानर कहते हैं, इसलिये कि इस रूप में 
    सब नर एक योनि से दूसरी में जाते रहते हैं। इस अवस्था 
    का जीवात्मा बहिर्मुखी होकर 'सप्तांगों' तथा इंद्रियादि 
    १९ मुखों से स्थूल अर्थात् इंद्रियग्राह्य विषयों का रस लेता है। 
    अत: वह बहिष्प्रज्ञ है। दूसरी तेजस नामक स्वप्नावस्था है जिसमें 
    जीव अंत:प्रज्ञ होकर सप्तांगों और १९ मुर्खी से जाग्रत अवस्था की 
    अनुभूतियों का मन के स्फुरण द्वारा बुद्धि पर पड़े हुए विभिन्न 
    संस्कारों का शरीर के भीतर भोग करता है। तीसरी अवस्था सुषुप्ति 
    अर्थात् प्रगाढ़ निद्रा का लय हो जाता है और जीवात्मा क स्थिति 
    आनंदमय ज्ञान स्वरूप हो जाती है। इस कारण अवस्थिति में वह 
    सर्वेश्वर, सर्वज्ञ और अंतर्यामी एवं समस्त प्राणियों की उत्पत्ति 
    और लय का कारण है।</p>
  <p   class="MsoBodyText">परंतु इन तीनों अवस्थाओं के परे आत्मा का 
    चतुर्थ पाद अर्थात् तुरीय अवस्था ही उसक सच्चा और अंतिम स्वरूप 
    है जिसमें वह ने अंत: प्रज्ञ है, न बहिष्प्रज्ञ, और न इन दोनों 
    क संघात है, न प्रज्ञानघन है, न प्रज्ञ और न अप्रज्ञ, वरन अदृष्ट, 
    अव्यवहार्य, अग्राह्य, अलक्षण, अचिंत्य, अव्यपदेश्य, एकात्मप्रत्ययसार, 
    शांत, शिव और अद्वैत है जहाँ जगत्, जीव और ब्रह्म के भेद रूपी 
    प्रपंच का अस्तित्व नहीं है (मंत्र ७)</p>
  <p   class="MsoBodyText">ओंकार रूपी आत्मा का जो स्वरूप उसके चतुष्पाद 
    की दृष्टि से इस प्रकार निष्पन्न होता है उसे ही ऊँकार की 
    मात्राओं के विचार से इस प्रकार व्यक्त किया गया है कि ऊँ
    की अकार मात्रा से वाणी का आरंभ होता है और अकार वाणी में 
    व्याप्त भी है। सुषुप्ति स्थानीय प्राज्ञ ऊँकार की मकार मात्रा 
    है जिसमें विश्व और तेजस के प्राज्ञ में लय होने की तरह अकार 
    और उकार का लय होता है, एवं ऊँका उच्चारण दुहराते समय 
    मकार के अकार उकार निकलते से प्रतीत होते है। तात्पर्य यह 
    कि ऊँकार जगत् की उत्पत्ति और लय का कारण है।</p>
  <p   class="MsoBodyText">वैश्वानर, तेजस, और प्राज्ञ अवस्थाओं के सदृश 
    त्रैमात्रिक ओंकार प्रपंच तथा पुनर्जन्म से आबद्ध है किंतु तुरीय 
    की तरह अ मात्र ऊँअव्यवहार्य आत्मा है जहाँ जीव, जगत् और 
    आत्मा (ब्रह्म) के भेद का प्रपंच नहीं है और केवल अद्वैत शिव ही 
    शिव रह जाता है। </p>
  <p   class="MsoBodyText" style="text-align: right;" align="right"><span style="font-family: Symbol;"><span padma_font_family_property="Symbol" style="">[</span></span>चंद्रावली 
    त्रिपाठी<span style="font-family: Symbol;"><span padma_font_family_property="Symbol" style="">]</span></span></p>
</div>
</body></html>