<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText" style=""><b   style="">मैग्ना कार्टा </b>(१२१५ ई०) मैगना कार्टा अथवा महान्-परिपत्र 
    १५ जून, १२१५ ई० को, टेम्स नदी के किनारे स्थित रनीमीड स्थान 
    पर राजा जॉन ने इंग्लैंड के सामंतों को प्रदान किया था। 
    हैलम के शब्दों में, यह कालांतर में ईग्लिश स्वातंत््रय का प्रधान 
    आधार बना, यद्यपि इसके रचयिता, जनस्वातंत््रय उद्देश्य से अनुप्रेरित 
    नहीं थे। वे अपने अधिकारों के प्रतिपादन में लगे थे। सामंत 
    (बैरन), जो इसकी रचना में संलग्न थे, स्वभावत: अपनी स्थिति 
    को सुरक्षित कर रहे थे। उन्हें दूसरे वर्गो के स्वार्थों में कोई 
    दिलचस्पी नहीं थी। अत: चार्टर, राजा तथा बैरन के बीच एक प्रसंविदा 
    था, ज़ो सामंतवादी प्रथा पर आधारित था। चार्टर की दो तिहाई 
    धाराएँ सामंतों के कष्टों की सूची थीं । किंतु रचयिताओं ने 
    परिपत्र के द्वारा अपनी माँगों के अतिरिक्त, सभी वर्गो को संतुष्ट 
    करने के लिये प्रशासकीय सुधारों के भी सन्निहित किया था। 
    चार्टर की उपयोगिता समाप्त हो जाने के उपरांत भी, इसकी 
    धाराएँ सम्मान की दृष्टि से अधिक समय तक देखी गई। चार्टर 
    की महत्ता इस तथ्य में निहित है कि प्रत्येक पीढ़ी ने इसकी 
    वैधानिक व्याख्या कर इस सिद्धांत पर जोर दिया कि राजा को 
    कानून का सम्मान अनिवार्यत: करना चाहिए। यह सामंतों तथा 
    साधारण जनता दोनों के लिये वैधानिकता का प्रतीक बना तथा 
    ब्रिटिश वैधानिक अधिनियमन का श्रीगणेश भी यहीं से हुआ माना 
    जाता है। <b style=""><span   style="">श्</span></b></p>
  <p   class="MsoBodyText" style="">चार्टर, राजा जॉन द्वारा बैंरनों पर अधिक वषों से लादे गए अन्यायपूर्ण 
    करों तथा अत्यचाचारों का परिणाम था। पोप से संघर्ष ले लेने 
    के उपरांत, जॉन ने पादरियों के साथ भी अत्याचारपूर्ण व्यवहार 
    उसी मात्रा में रखा। वस्तुत: राजा ने समस्त जनता के प्रति एक 
    नृशंसता की नीति अपनाई। फलत: राष्ट्रीय विद्रोह<span   style="">श् </span>की भावना जाग्रत होने लगी। बैरन 
    विद्रोह के प्रथम लक्ष्मण १२१२ ई० में परिलक्षित हुए किंतु वास्तविक 
    अशांति उस समय फैली जब आर्कबिशप स्टेफन के नेतृत्व में बैरनों 
    ने लंदन में सेंट पाल की गोष्ठी में अपने कष्टों पर विचार 
    किया तथा हेनरी प्रथम द्वारा स्वीकृत चार्टर के आधार पर, उपनी 
    माँगे रखी। १२१४ ई० में फ्रांस ने जॉन को परास्त कर शांति 
    के लिये बाध्य किया। इंग्लैंड वापस आने पर, बैरनों के एक 
    संघ ने अपनी माँगो की एक सूची उसके सामने रखी। जॉन ने 
    प्रस्ताव को स्थापित करने के लिये झूठा बादा किया और इस 
    बीच में युद्ध का तैयारी प्रारंभ की। विदेशों से किराए के सैनिक 
    मँगाए तथा चर्च को अपनी ओर मिलाने की कोशिश की। किंतु 
    बैरन शक्तिशाली हो चले थे। बैरनों के विद्रोह को साधारण 
    जनता से अधिक सहायता मिली, क्योंकि जॉन के विदेशी युद्ध 
    तथा आंतरिक दमननीति ने आंतरिक स्थिति को असह्य बना दिया 
    था। शक्ति से सामना करने में असमर्थ पाकर जॉन चार्टर पर 
    हस्ताक्षर करने को बाध्य हो गया।</p>
  <p   class="MsoBodyText" style="">चार्टर ६३ धाराओं का था। अधिकांश धाराएँ राजा के विशेषाधिकारों 
    के विरूद्ध सामंतो के अधिकारों का समर्थन करती थीं। चार्टर 
    की मुख्य धाराएँ निम्नांकित है:- (१) चर्च व्यवस्था तथा स्वतंत्र 
    चुनाव (२) तथा सामंतों के संबंध (३) साधारण वैधानिक व्यवस्था 
    (४) आसामी के अधिकार<span   style="">श् </span>(५) नगर, 
    वाणिज्य तथा व्यापारियों के अधिकार (६) स्वायत्तशासन के दोषों 
    का निराकरण (७) न्याय तथा विधि व्यवस्था में सुधार (८) कानून 
    व्यवस्था (९) चार्टर का प्रतिपादन तथा व्यवहार्य बनाना, आदि।</p>
  <p   class="MsoBodyText" style="">इस व्यापक परिपत्र की चार धाराएँ सदैव के लिये वैधानिक 
    महतव की सिद्ध हुई। १२वीं धरा ने घोषित किया कि किसी भी 
    प्रकार की सेवा अथवा सहायता बिना राज्य की साधारण परिषद् 
    की स्वीकृति के नहीं ली जायगी। १४वीं धारा ने साधारण परिषद् 
    की रचना बताई। इस विधान सभा में आर्क बिशप, बिशप, 
    अर्ल तथा बड़े बड़े बैरन पृथक् पृथक् आज्ञापत्रों से आमंत्रित 
    होंगे तथा प्रमुख कृषक जिलाधीश के द्वारा सूचित किए जायँगे। 
    ३९वीं धारा ने दैहिक स्वातँत््रय की चर्चा करते हुए कहा कि किसी 
    भी स्वतंत्र नागरिक को राज्य के नियमों अथवा वैधानिक निर्णय 
    के प्रतिकूल किसी भी दिशा में बंदी, संपतिरहित, गैरकानूनी 
    या निष्कासित नहीं घोषित किया जायगा। ४०वीं धारा ने यह घोषणा 
    की कि प्रत्येक व्यक्ति के नैयायिक अधिकारों पर किसी भी प्रकार 
    का आधात नहीं होगा। कालांतर में जनस्वातंत््रय, जूरी के द्वारा 
    न्यायप्रशासन, कानून की द्यष्टि में सबके समानाधिकार तथा कानून 
    की राज्य में सर्वश्रेष्ठता इत्यादि इसी चार्टर की प्रशाखाएँ 
    सिद्ध हुई। चार्टर में किसी नवीनता का समावेश नहीं किया 
    गया था। इसने केवल जॉन द्वारा अतिक्रमित रीतियों एवं प्रथाओं 
    की पुनरावृति की।</p>
  <p   class="MsoBodyText" style="">हस्ताक्षर के उपरांत चार्टर की प्रतियाँ प्रत्येक सामंत एवं पादरी 
    के प्रदेश में वर्ष में दो बार उच्च स्वर में सार्वजनिक घोषणा 
    के लिये<span   style="">श् </span>भेजी गई। जॉन ने यद्यपि हस्ताक्षर 
    किए, तथापि कार्यान्वित करने में आपति प्रगट की। उसने पोप 
    से प्रार्थना की तथा एक विशेष पोपादेश के द्वारा चार्टर को 
    अवैध विद्ध कराया। किराए के सैनिक एकत्रित कर बैरनों के विरूद्ध 
    युद्ध घोषित किया। एक वर्ष तक गृहयुद्ध चला और १२१६ ई० 
    में जॉन की मृत्यु हो जाने से यह युद्ध बंद हुआ। उसकी मृत्यु 
    पर, चार्टर की अंर्तकालीन धाराओं को निकाल कर, चार्टर को 
    पुनर्घोषित किया गया। १२२५ई०<span   style="">श् </span>में 
    कुछ परिवर्तन के उपरांत चार्टर की फिर घोषणा हुई। एडवर्ड 
    षष्ठ तक प्रत्येक माध्यमिक युग के शासक ने चार्टर की वैध बताया।<span   style="">   
    </span><span style="font-family: Symbol;"><span padma_font_family_property="Symbol" style="">[<font   >गिरिजाशंकर 
    मिश्र</font></span></span><span style="font-family: Symbol;"><span padma_font_family_property="Symbol" style="">]</span></span> 
  </p>
</div>
</body></html>