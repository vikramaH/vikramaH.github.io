<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >गैलिलीओ 
  गैलिली</b></font><font  size="4"> 
  </font><font padma_font_family_property="Times New Roman, Times, serif" face="Times New Roman, Times, serif" size="4">(Galileo Galilei,</font><font    size="4"> 
  सन् १५६४-१६४२), इटली के 
  खगोलशास्त्री 
  एवं गणितज्ञ, का 
  जन्म १५ फरवरी, 
  सन् १५६४ को पीसा 
  </font><font padma_font_family_property="Times New Roman, Times, serif" face="Times New Roman, Times, serif" size="4">(Pisa)</font><font    size="4"> 
  में हुआ था। इनके 
  पिता बेंचेंजियो 
  गैलिली निपुण 
  गणितज्ञ एवं गायक 
  थे। र्गलिलीओ 
  की प्रारंभिक 
  शिक्षा फ्लोरेंस 
  के समीप वालांब्रोज 
  में हुई जहाँ 
  इन्होंने ग्रीक, लैटिन 
  और तर्कशास्त्र 
  का भली भांति 
  अध्ययन किया, परंतु 
  वहाँ पर सिखाए 
  जानेवाले विज्ञान 
  में इनकी रुचि नहीं 
  थी। १५८१ ई. में ओषधि 
  विज्ञान की शिक्षा 
  के लिये ये पीसाविद्यालय 
  भेजे गए। इनकी मृत्यु 
  ८ जनवरी, १६४२ ई. को 
  हुई।</font></p>
<font  size="4"> 
<p  >गैलिलीओ को 
  गतिविज्ञान का 
  जन्मदाता कहा 
  जाता है। सर्वप्रथम 
  इन्होंने ही अरस्तू 
  के इस विचार 
  का खंडन किया 
  कि वस्तुओं के नीचे 
  गिरने की गति 
  उनके भार की समानुपाती 
  होती है और 
  गति का प्रथम नियम 
  एवं वस्तुओं के 
  नीचे गिरने 
  के नियम ज्ञात 
  किए। वेगवृद्धि 
  और भिन्न भिन्न 
  गतियों की स्वतंत्रता 
  का ज्ञान स्पष्ट रूप 
  से प्राप्त करके, 
  गैलिलीओ यह 
  सिद्ध कर सके कि 
  प्रक्षेप्य परवलीय 
  वक्र में गतिमान् 
  होते हैं। इनका 
  केंद्रापसारी 
  बलों का ज्ञान 
  था और आवेग 
  की इन्होंने सही 
  सही परिभाषा 
  दी। ये स्थिति-विज्ञान 
  के मूलभूत सिद्धांत 
  'बल-समांतर-चतुर्भुज' 
  के आविष्कारक 
  थे। ये अच्छे गायक 
  थे और चित्रकारी 
  में भी इनकी रुचि 
  थी। (राम कुमार 
  )</p>
</font> 
<p><b><font  size="5"></font></b></p>
</body></html>