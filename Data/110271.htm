<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">शिवालिक पहाड़ियाँ</span></b> 
    हिमाल पर्वत की बाह्यतम, निम्नतम तथा तरुणतम शृंखला हैं। 
    उत्तरी भारत में ये पहाड़ियाँ गंगा से लेकर व्यास तक २०० मील 
    की लंबाई में फैली हुई हैं और इनकी सर्वोच्च ऊंचाई 
    लगभग ३,५०० फुट है। गंगा नदी से पूर्व में शिवालिक सदृश संचरना 
    पाटली, पाटकोट तथा कोटह को कालाघुंगी तक हिमालय को 
    बाह्य शृंखला से पृथक् करती है। ये पहाड़ियाँ पंजाब में होशियारपुर 
    एवं अंबाला जिलों तथा हिमाचल प्रदेश में सिरमौर जिले को 
    पार कर जाती है। इस भाग की शिवालिक शृंखला अनेक नदियों 
    द्वारा खंडित हो गई है। इन नदियों में पश्चिम में घग्गर 
    सबसे बड़ी नदी है। घग्गर के पश्चिम में ये पहाड़ियाँ दीवार 
    की तरह चली गई हैं और अंबाला को सिरसा नदी की लंबी 
    एवं तंग घाटी से रोपड़ तक, जहाँ पहाड़ियों को सतलुज काटती 
    है, अलग करती हैं। व्यास नदी की घाटी में ये पहाड़ियाँ तरंगित 
    पहड़ियों के रूप में समाप्त हो जाती हैं। इन पहड़ियों की 
    उत्तरी ढलान की चौरस सतहवाली घाटियों को दून कहते हैं। 
    ये दून सघन, आबाद एवं गहन कृष्ट क्षेत्र हैं। सहारनपुर और 
    देहरादून को जोड़नेवाली सड़क मोहन दर्रे से होकर जाती 
    है।</p>
  <p   class="MsoNormal">भूवैज्ञानिक दृष्टि से शिवालिक पहाड़ियाँ मध्य-अल्प-नूतन 
    से लेकर निम्न-अत्यंत-नूतन युग के बीच में, सुदूर उत्तर में, 
    हिमालय के उत्थान के समय पृथ्वी की हलचल द्वारा दृढ़ीभूत, 
    वलित एवं भ्रंशित हुई हैं। ये मुख्यत: संगुटिकाश्म तथा बलुआ 
    पत्थर से निर्मित है और इनमें स्तनी वर्ग के प्राणियों के प्रचुर 
    जीवाश्म मिले हैं (देखें शिवालिक समूह)।<span   style="">  
 
    </span>(अजित नारायण मेहरोत्रा)</p>
</div>
</body></html>