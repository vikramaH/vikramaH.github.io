<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >उल्लू</b></font> <font   >यह
 रात्रिचारी पक्षी है जो अपनी आँख और गोल चेहरे के कारण बहुत प्रसिद्ध है। 
इसके पर बहुत मुलायम होते हैं जिससे रात में उड़ते समय आवाज नहीं होती है। 
ये बहुत कम रोशनी में भी देख लेते हैं। इन्हें रात में उड़कर शिकार करने में
 परेशानी नहीं होती है।</font></p><font >
<p  >उल्लू छोटे और बड़े दोनों 
तरह के होते हैं और इनकी कई जातियाँ भारतवर्ष में पाई जाती हैं। बड़े 
उल्लुओं को दो मुख्य जातियाँ मुआ और घुग्घू है। मुआ पानी के करीब और घुग्घू
 पुराने खंडहरों और पेड़ों पर रहते हैं। मुआ का कद लगभग २२ इंच होता है। 
इसके नर और मादा एक ही शकल के होते हैं। इसके ऊपर के पर कत्थई, डैने भूरे 
जिनपर सफेद और काले सेहर जैसे निशान, दुम गहरी भूरी जिसके सिरे पर सफेदीपन 
लिए भूरे रंग की धारी और गला सफेद होता है। इसकी चोंच टेढ़ी और गहरी गंदी 
हरी तथा पैर धूमिल पीले रंग के होते हैं। यह भारत का बारहमासी पक्षी है जो 
नदी के किनारों के ऊँचे कगार, पानी का ओर झुकी हुई पेड़ की किसी डाल या किसी
 वीरान खंडहर में अक्सर दिखाई पड़ता है। इसका मुख्य भोजन चिड़िया, चूहे, मेढक
 और मछलियाँ हैं। इसका प्रजनन काल दिसंबर से मार्च तक है।</p>
<p  >घुग्घू भी लगभग २२ इंच का 
पक्षी है जिसके नर मादा एक ही रंग रूप के होते हैं। इनकी मरचिरैया भी कहते 
हैं। कुछ लोगों का विश्वास है कि आदमी की मृत्यु के समय का इन उल्लुओं को 
पहले से ही पता चल जाता है और तब ये आसपास के पेड़ पर अक्सर बोलने लगते हैं।
 घूग्घु के सारे शरीर का रंग भूरा रहता है। इसकी आँख की पुतली पीली, चोंच 
सींग के रंग की, और पैर रोएँदार तथा काले होते हैं। यह चूहे, मेंढक और 
ज्यादातर कौओं के अंडों पर हमला कर खाता है। यह घने जंगल, बस्ती या वीरान 
के किसी बड़े पेड़ पर छिपा सोता है लेकिन रात में 'घुग्घूऊ ऊऊ' की मनहूस आवाज
 से इसकी मौजूदगी का पता चल जाता है।	(नि.सिं.)</p>
</font><font size="2"></font></body></html>