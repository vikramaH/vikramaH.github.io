<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अंतरिक्ष 
  संधि</b></font><font    size="4"> 
  २७ जनवरी, १९६७ को 
  संयुक्त राज्य अमरीका, 
  सोवियत संघ 
  और ब्रिटेन ने 
  बाह्य अंतरिक्ष में 
  परमाणु शस्त्रास्त्र 
  को निषिद्ध घोषित 
  करने वाले समझौते 
  पर हस्ताक्षर किए। 
  दिसंबर, १९६६ में 
  संयुक्त राष्ट्र 
  संघ की महासभा 
  द्वारा अनुमोदित 
  संधि की शर्तों 
  के अनुसार बाह्य 
  अंतरिक्ष पर किसी 
  भी देश की प्रभु 
  सत्ता नहीं है और 
  सभी देशों को 
  अंतरिक्ष अनुसंधान 
  की पूर्ण स्वतंत्रता 
  प्राप्त है। इस संधि 
  पर हस्ताक्षर करने 
  वाले सभी देश 
  बाह्य अंतरिक्ष का 
  केवल शांतिमय 
  उपयोग के लिए 
  प्रयोग कर सकते 
  हैं और चाँद 
  तथा दूसरे ग्रहों 
  पर किसी भी तरह 
  सैनिक केंद्रों 
  की स्थापना निषिद्ध 
  है। चाँद तथा 
  दूसरे ग्रहों 
  पर किसी भी तरह 
  के प्रतिष्ठान स्थापित 
  करने वाले देश 
  समुचित समय 
  की सूचना के 
  बाद दूसरे देशों 
  को उनका निरीक्षण 
  करने देंगे।</font></p>
<font  size="4"> 
<p  > १९६३ की आंशिक परमाणु 
  परीक्षण निषेध 
  संधि के बाद 
  की इस दूसरी 
  निर्णायक संधि 
  की शर्तों के अनुसार 
  अंतरिक्ष में परमाणु 
  शस्त्रास्त्र और सामूहिक 
  विनाश के दूसरे 
  साधनों से सुसज्जित 
  उपग्रहों, अंतरिक्ष 
  यानों आदि के 
  छोड़ने पर प्रतिबंध 
  है। यह संधि इस 
  बात की भी व्यवस्था 
  करती है कि त्रुटिवश 
  किसी दूसरे 
  देश के सीमा 
  क्षेत्र में उतर जाने 
  वाले अंतरिक्ष 
  यात्री उस देश को 
  सौंप दिए जाएँगे 
  जिसके कि वे होंगे।					(कै. 
  ना. सिं.)</p>
</font><b></b>
<p><font  size="5"><b></b></font></p>
</body></html>