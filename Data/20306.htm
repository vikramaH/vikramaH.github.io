<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ऋषिकेश</b></font><font   >
 देहरादून जिले में देहरादून तहसील का एक मुख्य धार्मिक नगर है। देहरादून 
से ४२ कि.मी. की दूरी पर दक्षिण पूर्व की ओर स्थित यह नगर अपने प्राकृतिक 
सौंदर्य के लिए महत्वपूर्ण है। इस नगर का कुल क्षेत्रफल १ वर्ग मील या २.५९
 वर्ग कि.मी. है। हिंदू धर्मावलंबी सन्यासियों से यह नगर भरा हुआ है। पूरे 
नगर में कुल लगभग ३,००० मकान हैं जिनमें धर्मशालाओं एवं मंदिरों की संख्या 
अधिक है। शांत एवं मनोरम स्थान होने के कारण हिंदू धर्मावलंबी इसे स्वर्ग 
के समान मानते हैं। यहाँ का लक्ष्मण झूला, स्वर्गाश्रम, गीता भवन, डिवाइन 
लाइफ़ सोसाइटी, शिवानंद आश्रम, भारत मंदिर, त्रिवेणी घाट, ऋषिकुंड और 
चित्रकुंड मंदिर दर्शनीय स्थान हैं। बाह्य पर्यटकों के लिए भी यहाँ 
पर्याप्त सुविधाएँ हैं और देश विदेश के बहुत से लोग प्रति वर्ष यहाँ आया 
करते हैं। यह नगर अपनी पवित्रता के लिए उत्तर प्रदेश में गौरव के रूप में 
है।	(शी.प्र.सिं.)</font></p>
<font size="2"></font></body></html>