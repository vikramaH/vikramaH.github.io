<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हिंदी साहित्य सम्मेलन</span></b><span   style="font-size: 14pt; font-family: DV-TTSurekhEN;"> 
    राष्ट्रभाषा हिंदी और राष्ट्रलिपि नागरी का प्रचार और प्रसार 
    करनेवाली सुप्रसिद्ध सार्वजनिक संस्था। मुख्य कार्यालय इलाहाबाद 
    में है। इसकी स्थापना संवत् १९६७ विक्रमी (सन् १९१० ई.) में 
    हुई थी। अखिल भारतीय स्तर पर हिंदी की तात्कालिक समस्याओं 
    पर विचार करने के लिए देश भर के हिंदी के साहित्यकारों 
    और प्रेमियों के प्रथम सम्मेलन की अध्यक्षता महामना पं. मदनमोहन 
    मालवीय ने की थी। इस अधिवेशन में यह निश्चय हुआ कि इस 
    प्रकार का हिंदी के साहित्यकारों का सम्मेलन प्रतिवर्ष किया जाए, 
    जिससे हिंदी की उन्नति के प्रयत्नों के साथ साथ उसकी कठिनाइयों 
    को दूर करने का भी उपाय किया जाए। सम्मेलन ने इस दिशा 
    में अनेक उपयोगी कार्य किए। उसने अपने वार्षिक अधिवेशनों में 
    जनता और शासन से हिंदी को राष्ट्रभाषा के रूप में अपनाने 
    के संबंध में विविध प्रस्ताव पारित किए और हिंदी के मार्ग में 
    आनेवाली बाधाओं को दूर करने के भी उपाय किए। उसने हिंदी 
    की अनेक परीक्षाएँ चलाई, जिसने देश के भिन्न भिन्न अंचलों 
    में हिंदी का प्रचार और प्रसार हुआ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    साहित्य सम्मेलन के इन वार्षिक अधिवेशनों की अध्यक्षता भारतवर्ष 
    के सुप्रसिद्ध साहित्यिकों, प्रमुख राजनीतिज्ञों एवं विचारकों ने 
    की। महात्मा गांधी इसके दो बार सभापति हुए। महात्मा गांधी 
    के प्रयत्नों से अहिंदीभाषी प्रदेशों में इस संस्था के द्वारा हिंदी 
    का व्यापक प्रचार हुआ। श्री पुरुषोत्तमदास टंडन सम्मेलन के 
    प्रथम प्रधान मंत्री थे। उन्हीं के प्रयत्नों से इस संस्था की इतनी 
    उन्नति हुई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    साहित्य सम्मेलन की शाखाएँ देश के निम्नलिखित राज्यों में हैं। 
    उत्तर प्रदेश, बिहार, दिल्ली, पंजाब, मध्यप्रदेश, विदर्भ, बंबई, 
    तथा बंगाल। अहिंदीभाषी प्रदेशों में कार्य करने के लिए इसकी 
    एक शाखा वर्धा में भी है, जिसका नाम 'राष्ट्रभाषा प्रचार 
    समिति' है। इसके कार्यालय महाराष्ट्र, बंबई, गुजरात, 
    हैदराबाद, उत्कल, बंगाल तथा असम में हैं। इन दोनों संस्थाओं 
    द्वारा हिंदी की जो विविध परीक्षाएँ ली जाती हैं, उनमें देश और 
    विदेश के दो लाख से अधिक परीक्षार्थी प्रतिवर्ष लगभग ७०० परीक्षाकेंद्रों 
    में भाग लेते हैं। ये प्रवेशिका, प्रथमा, मध्यमा तथा उत्तमा कहलाती 
    हैं। हिंदी साहित्यविषय के अतिरिक्त आयुर्वेद, अर्थशास्त्र, राजनीति, 
    कृषि, एवं शिक्षाशास्त्र में उपाधिपरीक्षाएँ सम्मेलन द्वारा ली जाती 
    हैं। हिंदी साहित्य सम्मेलन और उसकी प्रादेशिक शाखाओं द्वारा 
    हिंदी का जो सार्वदेशिक प्रचार हुआ, उसके परिणामस्वरूप देश 
    की स्वतंत्रता के आंदोलन के साथ साथ हिंदी को राष्ट्रभाषा 
    के रूप में स्वीकार किए जाने का आंदोलन तीव्रतर हुआ, और 
    फिर स्वतंत्रताप्राप्ति के बाद भारतीय संविधान में हिंदी को 
    राष्ट्रभाषा का पद दिया गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सम्मेलन 
    के साहित्य विभाग द्वारा एक त्रैमासिक शोधपत्रिका 'सम्मेलन 
    पत्रिका' का प्रकाशन होता है। साथ ही हिंदी की अनेक उच्च कोटि 
    की पाठ्य एवं साहित्यिक पुस्तकों, पारिभाषिक शब्दकोशों एवं 
    संदर्भग्रंथों का भी प्रकाशन हुआ है जिनकी संख्या डेढ़-दो सौ 
    के करीब है। सम्मेलन के हिंदी संग्रहालय में हिंदी की हस्तलिखित 
    पांडुलिपियों का भी संग्रह है। इतिहास के विद्वान् मेजर 
    वामनदास वसु की बहुमूल्य पुस्तकों का संग्रह भी सम्मेलन के 
    संग्रहालय में है, जिसमें पाँच हजार के करीब दुर्लभ पुस्तकें 
    संगृहीत हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    साहित्य सम्मेलन द्वारा हिंदी साहित्य की उच्च कक्षाओं, हिंदी शीघ्रालिपि 
    तथा हिंदी टंकण की भी शिक्षा दी जाती है। उसका अपना सुव्यवस्थित 
    मुद्रणलय भी है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी साहित्य सम्मेलन ने ही सर्वप्रथम हिंदी 
    लेखकों को प्रोत्साहित करने के लिए उनकी रचनाओं पर पुरस्कारों 
    आदि की योजना चलाई। उसके मंगलाप्रसाद पारितोषिक की 
    हिंदी जगत् में पर्याप्त प्रतिष्ठा है। सम्मेलन द्वारा महिला लेखकों 
    के प्रोत्साहन का भी कार्य हुआ। इसके लिए उसने सेकसरिया 
    महिला पारितोषिक चलाया।<span   style="">   </span>(रामप्रताप त्रिपाठी)</span></p>
</div>
</body></html>