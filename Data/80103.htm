<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p><b><span   style="font-size: 16pt; font-family: DV-TTSurekhEN;">फा 
  सिएन (फा हिएन) </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> प्रसिद्ध चीनी बौद्ध यात्री, लेखक तथा 
  अनुवादक। वह पिंगगयांग का निवासी था जो वर्तमान शांसी प्रदेश 
  में है। उसने छोटी उम्र में ही सन्यास ले लिया था। उसने बौद्ध धर्म 
  के सद्विचारों के अनुपालन और संवर्धन में अपना जीवन बिताया। 
  उसे प्रतीत हुआ कि विनयपिटक का प्राप्य अंश अपूर्ण है, इसलिए 
  उसने भारत जाकर अन्य धार्मिक ग्रंथों की खोज करने का निश्चय 
  किया।</span></p>
<p><span   style="font-size: 14pt; font-family: DV-TTSurekhEN;">लगभग ६५ वर्ष की उम्र में 
  कुछ अन्य बंधुओं के साथ, फाहिएन ने सन् ३९९ ई. में चीन से 
  प्रस्थान किया। मध्य एशिया होते हुए सन् ४०२ में वह उत्तर भारत 
  में पहुँचा। यात्रा के समय उसने उद्दियान, गांधार, तक्षशिला, उच्छ, 
  मथुरा, वाराणसी, गया आदि का परिदर्शन किया। पाटलिपुत्र में 
  तीन वर्ष तक अध्ययन करने के बाद दो वर्ष उसने ताम्रलिप्ति में 
  भी बिताए। यहाँ वह धर्मसिद्धांतों की तथा चित्रों की प्रतिलिपि 
  तैयार करता रहा। यहाँ से उसने सिंहल की यात्रा की और दो 
  वर्ष वहाँ भी बिताए। फिर वह यवद्वीप (जावा) होते हुए ४१२ में 
  शांतुंग प्रायद्वीप के चिंगचाऊ स्थान में उतरा। अत्यंत वृत्र हो 
  जाने पर भी वह अपने पवित्र लक्ष्य की ओर अग्रसर होता रहा। चिएन 
  कांग (नैनकिंग) पहुँचकर वह बौद्ध धर्मग्रंथों के अनुवाद के 
  कार्य में संलग्न हो गा। अन्य विद्वानों के साथ मिलकर उसने कई 
  ग्रंथों का अनुवाद किया, जिनमें से मुख्य हैं</span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;">परिनिर्वाणसूत्र और महासंगिका 
  विनय के चीनी अनुवाद। 'फौ-कुओ थी' अर्थात् 'बौद्ध देशों 
  का वृत्तांत' शीर्षक जो आत्मचरित् उसने लिखा है वह एशियाई 
  देशों के इतिहास की दृष्टि से महत्वपूर्ण है। विश्व की अनेक 
  भाषाओं में इसका अनुवाद किया जा चुका है।</span></p>
<p><span   style="font-size: 14pt; font-family: DV-TTSurekhEN;">सं. ग्रं. </span><span padma_font_family_property="&quot;Times New Roman&quot;">-</span><font    size="+1">फा
 
  सिएन : फो-कुओ थी; हुई-चिआओ : काओ-सेंग चु ऑन (प्रमुख 
  बौद्ध संन्यासियों का चरित्र); दि ट्रैवेल्स ऑव फा सिएन, १९५६ में 
  पुनर्मुद्रित, 
लदंन)।  
 
  (जनयूनहुआ)</font></p>
</body></html>