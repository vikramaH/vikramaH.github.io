<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >खम्मूरब्बी</b></font><font    size="4"> 
  बाबुल (बेबिलोनिया 
  का एक नरेश) जिसे 
  हम्मूरब्बी भी 
  कहते हैं। इसका 
  काल अभी तक पूर्णतया 
  निश्चित नहीं हो 
  पाया है। पहले 
  इसका समय ईसापूर्व 
  २१ वीं शती माना 
  जाता था किंतु 
  नवीन शोधों 
  के अनुसार उसका 
  समय ईसापूर्व 
  १९५० और १७०० के बीच 
  किसी समय समझा 
  जाता है। यह सामी 
  (अमोरी) वंश का 
  छठा शासक था। 
  इसके शासन काल 
  में बाबुल साम्राज्य 
  उत्तर की ओर फारस 
  की खाड़ी तक, पश्चिम 
  की ओर दजला 
  फरात का काँठा, 
  असुर तथा भूमध्य 
  सागर के सामी 
  तट तक फैला हुआ 
  था। खम्मुरब्बी 
  मुख्यत: सफल शासक 
  और सैनिक था, 
  उसकी ख्याति कानूनों 
  को नियमबद्ध 
  करने के कारण 
  है। १९०२ में उसके बनाए 
  हुए कानून शूषा 
  में एक चट्टान पर 
  अंकित पाए गए हैं। 
  उसके कानून की 
  अनेक धाराओं 
  का संबंध वैयक्तिक 
  संपत्ति, व्यापार, 
  व्यापार-संबंध, 
  परिवार, श्रम, 
  वैयक्तिक आघात 
  से है। उसका सिद्धांत 
  था</font><font padma_font_family_property="Courier New" face="Courier New" size="4">-</font><font    size="4">आँख 
  के बदले आँख। 
  खम्मुरब्बी के अधिकांश 
  कानून सुमेरी 
  कानूनों पर 
  आधारित हैं और 
  उनमें पारिवारिक 
  अपराधों के लिए 
  कठोर दंड के 
  मूल में सामी 
  प्रभाव झलकता 
  है। उसके कानून 
  में मानव जीवन 
  से अधिक महत्व वैयक्तिक 
  संपत्ति को दिया 
  गया है, जो बाबुल 
  के निस्सीम पूँजीवाद 
  का प्रतीक है। (परमेश्वरीलाल 
  गुप्त)</font></p>
<font size="2"></font></body></html>