<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">श्वसनतंत्र की रचना</span></b><span   style="font-size: 14pt; font-family: DV-TTSurekhEN;"> 
    ईसा से १,००० वर्ष पूर्व, भारत के महर्षियों को इस तंत्र 
    की रचना का ज्ञान समुचित रूप से था, जैसा चरक, सुश्रुत आदि 
    के ग्रंथों के अवलोकन से ज्ञात होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पाश्चात्य 
    शरीर-रचना-शास्त्र के अनुसार श्वसनतंत्र इन छह अंगों द्वारा 
    निर्मित होता है : नासागुहा (</span><span padma_font_family_property="Courier" style="font-size: 14pt; font-family: Courier;">Nasal cavity</span><span   style="font-size: 14pt; font-family: DV-TTSurekhEN;">), 
    ग्रसनी (</span><span padma_font_family_property="Courier" style="font-size: 14pt; font-family: Courier;">Pharynx</span><span   style="font-size: 14pt; font-family: DV-TTSurekhEN;">), कंठ (</span><span padma_font_family_property="Courier" style="font-size: 14pt; font-family: Courier;">Larynx</span><span   style="font-size: 14pt; font-family: DV-TTSurekhEN;">), 
    (</span><span padma_font_family_property="Courier" style="font-size: 14pt; font-family: Courier;">Trachea</span><span   style="font-size: 14pt; font-family: DV-TTSurekhEN;">), श्वसनी (</span><span padma_font_family_property="Courier" style="font-size: 14pt; font-family: Courier;">Bronchus</span><span   style="font-size: 14pt; font-family: DV-TTSurekhEN;">) 
    तथा फुफ्फुस (</span><span padma_font_family_property="Courier" style="font-size: 14pt; font-family: Courier;">Lungs</span><span   style="font-size: 14pt; font-family: DV-TTSurekhEN;">)।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">नासा गुहा</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> शरीररचना अनुसार 
    गंध ग्रहणतंत्र नासागुहा से बना हुआ है। इसका ऊपरी भाग 
    गंधग्राही श्लेष्माकला से संलग्न रहता है तथा निम्न भाग श्वसन 
    अंग का कार्य करता है। नासिका का अस्थिढाँचा खोपड़ी का ही 
    एक भाग है, जिसमें नासिका का ऊपरी भाग आश्रित है तथा निम्न 
    भाग केवल उपास्थियों से निर्मित है। नासा के दोनों ओर के 
    बाह्य विस्तृत हिस्से, नासिका एला (</span><span padma_font_family_property="Courier" style="font-size: 14pt; font-family: Courier;">ala</span><span   style="font-size: 14pt; font-family: DV-TTSurekhEN;">), 
    त्वचा तथा वसांततवीय ऊतक से निर्मित रहते हैं। नासागुहा, 
    नासापट (</span><span padma_font_family_property="Courier" style="font-size: 14pt; font-family: Courier;">nasal septum</span><span   style="font-size: 14pt; font-family: DV-TTSurekhEN;">) द्वारा दो गुहाओं में 
    विभाजित होती है। नासापट का निचला दो तिहाई भाग स्थूल 
    एवं अधिक रुधिरवाहिनियों वाली श्लेष्माकला से, जो स्तंभाकार, 
    पक्ष्माभिकामय उपकला (</span><span padma_font_family_property="Courier" style="font-size: 14pt; font-family: Courier;">columnar ciliated epithelium</span><span   style="font-size: 14pt; font-family: DV-TTSurekhEN;">) तथा गुच्छकोष्ठक (</span><span padma_font_family_property="Courier" style="font-size: 14pt; font-family: Courier;">acinus</span><span   style="font-size: 14pt; font-family: DV-TTSurekhEN;">) 
    ग्रंथिसमूहों से निर्मित होती है, आवृत है। नासापट का ऊपरी 
    हिस्सा विशिष्ट गंधग्राही कला से आवृत रहता है। ऊपर की 
    ओर झर्झरिका (</span><span padma_font_family_property="Courier" style="font-size: 14pt; font-family: Courier;">ethnoid</span><span   style="font-size: 14pt; font-family: DV-TTSurekhEN;">) 
    अस्थि, नीचे की ओर सीरिका (</span><span padma_font_family_property="Courier" style="font-size: 14pt; font-family: Courier;">vomer</span><span   style="font-size: 14pt; font-family: DV-TTSurekhEN;">) 
    तथा नासापट की उपास्थित अग्र भाग में, यही नासापट का ढाँचा 
    है। नासागुद्दा की बाह्य दीवार में तीन कुहर (</span><span padma_font_family_property="Courier" style="font-size: 14pt; font-family: Courier;">meatuses</span><span   style="font-size: 14pt; font-family: DV-TTSurekhEN;">) 
    रहते हैं, जो तीन नासालट्टूरूपी (</span><span padma_font_family_property="Courier" style="font-size: 14pt; font-family: Courier;">turbinated</span><span   style="font-size: 14pt; font-family: DV-TTSurekhEN;">) 
    अस्थियों के लटकने के कारण बनते हैं। उच्च नासालट्टू, के 
    ऊपर तथा नासागुहा छत के मध्य, एक अवकाश (</span><span padma_font_family_property="Courier" style="font-size: 14pt; font-family: Courier;">space</span><span   style="font-size: 14pt; font-family: DV-TTSurekhEN;">) 
    है, जिसको जतुक-झर्झरिका-दरी (</span><span padma_font_family_property="Courier" style="font-size: 14pt; font-family: Courier;">Spheno-ethmoial recess</span><span   style="font-size: 14pt; font-family: DV-TTSurekhEN;">) 
    कहते हैं। इस अवकाश के पश्चभाग में जतुक वायुकोशिका खुलती 
    है। ऊपरी एवं मध्य नासालट्टू के बीच में उच्च कुहर (</span><span padma_font_family_property="Courier" style="font-size: 14pt; font-family: Courier;">superior 
    meatus</span><span   style="font-size: 14pt; font-family: DV-TTSurekhEN;">) है, जिसमें पश्चझर्झरी-वायुकोशिका खुलती 
    है। मध्य एवं निम्न लट्टूरूपी अस्थि के मध्य में मध्यकुहर है, 
    जो तीनों कुहरों में सबसे बड़ा है। तथा इसमें गोल उभार 
    है, जिसे झर्झरिका कंद (</span><span padma_font_family_property="Courier" style="font-size: 14pt; font-family: Courier;">Bulla ethemoidalis</span><span   style="font-size: 14pt; font-family: DV-TTSurekhEN;">) 
    कहते हैं। इस झर्झरिका कंद के पीछे ऊपरी ओर, मध्यझर्झरी 
    वायुकोशिका खुलती है तथा नीचे की ओर अग्र भाग में एक हँसुए 
    के आकार की नाली रहती है, जिसे अर्धचंद्रभंग (</span><span padma_font_family_property="Courier" style="font-size: 14pt; font-family: Courier;">Hiatus 
    semiluneris</span><span   style="font-size: 14pt; font-family: DV-TTSurekhEN;">) कहते हैं, जो ऊपर पूर्व कपाल वायुकोशिका 
    और नीचे की ओर जंभिका गह्वर (</span><span padma_font_family_property="Courier" style="font-size: 14pt; font-family: Courier;">maxillary 
    antrum</span><span   style="font-size: 14pt; font-family: DV-TTSurekhEN;">) को जोडता है। जब निम्न नासाशंखास्थि 
    उठती है, तो नासावाहिनी (</span><span padma_font_family_property="Courier" style="font-size: 14pt; font-family: Courier;">nasal duct</span><span   style="font-size: 14pt; font-family: DV-TTSurekhEN;">) 
    का द्वार दिखाई देता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">ग्रसनी</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इसकी रचना 
    एक गह्वर के समान है, जिसमें नासिका तथा मुखगुहा खुलती 
    हैं। यह नीचे की ओर अन्ननलिका से संबंधित है, जहाँ कंठ 
    की रचना नीचे और सामने की ओर रहती है। अग्र भाग में नासा 
    तथा मुखगुहा खुलने के अनुसार इसके भी दो भाग हैं : नासाग्रसनी 
    तथा मुखग्रसनी। इस गह्वर के बगल तथा पीछे की ओर तीन 
    संकीर्णक (</span><span padma_font_family_property="Courier" style="font-size: 14pt; font-family: Courier;">constrictor</span><span   style="font-size: 14pt; font-family: DV-TTSurekhEN;">) मांसपेशियाँ रहती 
    हैं, जो इसका निर्माण भी करती हैं। आंतरिक भाग मोटी श्लेष्माकला 
    से बना है। ग्रसनी ऊपर पालास्थि से तथा नीचे त्रंयगिकापट्ट 
    (</span><span padma_font_family_property="Courier" style="font-size: 14pt; font-family: Courier;">pterygoid plate</span><span   style="font-size: 14pt; font-family: DV-TTSurekhEN;">) से टिकी तथा 
    तनी रहती है। निचले भाग में अग्र पश्च दीवारें सटी रहती हैं। 
    इसकी सामने की दीवार में कठोर तालु के पीछे एक मृदुतालु 
    (</span><span padma_font_family_property="Courier" style="font-size: 14pt; font-family: Courier;">soft palate</span><span   style="font-size: 14pt; font-family: DV-TTSurekhEN;">) रहता है, जो ऊपर नासाग्रसनी 
    तथा नीचे मुखग्रसनी को अलग करता है। मृदुतालु के स्वतंत्र 
    किनारे मे मध्य में मांसल अलिजिह्वा (</span><span padma_font_family_property="Courier" style="font-size: 14pt; font-family: Courier;">uvula</span><span   style="font-size: 14pt; font-family: DV-TTSurekhEN;">) 
    होती है। मृदुतालु के ऊपर, नासाग्रसनी के दोनों तरफ, 
    यूस्टेकी नलिका (</span><span padma_font_family_property="Courier" style="font-size: 14pt; font-family: Courier;">eustachian tube</span><span   style="font-size: 14pt; font-family: DV-TTSurekhEN;">) का त्रिकोणाकर 
    मुख खुलता है, जिसके द्वारा वायुचलन कर्णपटह (</span><span padma_font_family_property="Courier" style="font-size: 14pt; font-family: Courier;">tympanum</span><span   style="font-size: 14pt; font-family: DV-TTSurekhEN;">) 
    तक होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    छिद्र के पीछे ग्रसनी में लसीकाभ तंतुओं का समूह है, जिसे 
    ग्रसनी टांसिल कहते हैं। यह ऐडिनाइड (</span><span padma_font_family_property="Courier" style="font-size: 14pt; font-family: Courier;">adenoid</span><span   style="font-size: 14pt; font-family: DV-TTSurekhEN;">) 
    रोग में वृद्धि करता है।</span></p>
  <p   class="MsoBodyTextIndent">मुखग्रसनी ऊपर की ओर, नासाग्रसनी से 
    मृदु तालु की स्वतंत्र धारा द्वारा विभाजित है। मुखग्रसनी के 
    अग्र भाग में मुखगुहा है। इसके दोनों ओर मृदुगुहा है। 
    इसके दोनों ओर मृदु तालु से जिह्वा तक श्लेष्माकला के 
    दो वलन</p>
  <p class="MsoNormal"><span   style="font-size: 14pt; font-family: DV-TTSurekhEN;">टांसिल, 
    यह अंडाकार रचना है, जो लसीकाभ ऊतक द्वारा निर्मित होती 
    है तथा श्लेष्माकला द्वारा आच्छादित रहती है, यह रुधिरवाहिनयों 
    द्वारा घिरी रहती है। यहाँ पाँच धमनियाँ एकत्र होती हैं। बाह्य 
    त्वचा की ओर से यह चिबुकास्थि के कोण पर स्थित है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">टांसिल 
    की नीचे, ग्रंसनी की अग्रसीमा जिह्वा के पश्च भाग या ग्रसनी की 
    सतह से निर्मित होती है तथा इसके नीचे का भाग घाँटीढक्कन 
    (</span><span padma_font_family_property="Courier" style="font-size: 14pt; font-family: Courier;">epiglottis</span><span   style="font-size: 14pt; font-family: DV-TTSurekhEN;">) एवं कंठ के ऊपरी द्वार से निर्मित 
    होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कंठ 
    का ऊपरी द्वार पार्श्व में दर्विकाय घाँटीढक्कन वलन (</span><span padma_font_family_property="Courier" style="font-size: 14pt; font-family: Courier;">arytenoid 
    epiglottis fold</span><span   style="font-size: 14pt; font-family: DV-TTSurekhEN;">) से सीमित है। इन वलनों के पार्श्व में 
    नाशपाती के अकार के नाखरूपी कोटर (</span><span padma_font_family_property="Courier" style="font-size: 14pt; font-family: Courier;">sinus pyriformis</span><span   style="font-size: 14pt; font-family: DV-TTSurekhEN;">) 
    नाम के दो गर्त रहते हैं। इनके नीचे ग्रसनी संकुचित होने 
    लगती है, जब तक मुद्रिका उपास्थि (</span><span padma_font_family_property="Courier" style="font-size: 14pt; font-family: Courier;">cricoid cartilage</span><span   style="font-size: 14pt; font-family: DV-TTSurekhEN;">) 
    छठे कशेरुक तक न पहुँच जाएँ। नासाग्रसनी की श्लेष्माकला तथा 
    श्वसननलिका का बचा हुआ भाग भी स्तंभ उपकला से बना होता 
    है। पद मुखग्रसनी में उपकला स्तरित, शल्की प्रकार की होती है। 
    असंख्य द्राक्षाभ ग्रंथियाँ (</span><span padma_font_family_property="Courier" style="font-size: 14pt; font-family: Courier;">racemose glands</span><span   style="font-size: 14pt; font-family: DV-TTSurekhEN;">) यहाँ रहती है 
    एवं लसीकाभ ऊतक (</span><span padma_font_family_property="Courier" style="font-size: 14pt; font-family: Courier;">lymphoid tissue</span><span   style="font-size: 14pt; font-family: DV-TTSurekhEN;">) भी विकृत रहता 
    है, जो बालकों में विशष रूप से होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(३) 
    <b   style="">कंठ</b> (</span><span padma_font_family_property="Courier" style="font-size: 14pt; font-family: Courier;">Larynx</span><span   style="font-size: 14pt; font-family: DV-TTSurekhEN;">) 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह वायुनलिका 
    का ऊपरी भाग है तथा ध्वनि के नाना तारत्व (</span><span padma_font_family_property="Courier" style="font-size: 14pt; font-family: Courier;">pitch</span><span   style="font-size: 14pt; font-family: DV-TTSurekhEN;">) 
    के स्वरो (</span><span padma_font_family_property="Courier" style="font-size: 14pt; font-family: Courier;">notes</span><span   style="font-size: 14pt; font-family: DV-TTSurekhEN;">) की उत्पत्ति करता है। यह पूर्ण स्वर 
    के लिए जिम्मेदार नहीं है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसका 
    ढाँचा उपास्थि का बना हुआ है, जो मांसपेशियों द्वारा गतिमान 
    होती है। अंदर की ओर इसमें श्लेष्माकला का अस्तर होता है। 
    यह ग्रसिका के सामने स्थित है तथा चार, पाँच तथा छह ग्रीवाकशेरूक 
    तक विस्तृत रहता है। कंठ में अवटु उपास्थि (</span><span padma_font_family_property="Courier" style="font-size: 14pt; font-family: Courier;">thyoid 
    cartilage</span><span   style="font-size: 14pt; font-family: DV-TTSurekhEN;">) सबसे बड़ी उपास्थि है, जिसके दो पट्टे 
    अग्र भाग में मध्य अधररेखा में जुड़े रहते हैं। इसकी दूसरी 
    सीमा पर मध्य में अवट गर्त के ठीक नीचे मध्य अधर रेखा (</span><span padma_font_family_property="Courier" style="font-size: 14pt; font-family: Courier;">mid 
    ventral</span><span   style="font-size: 14pt; font-family: DV-TTSurekhEN;">) में एक उभरा हुआ भाग है, जो युवावस्था 
    में अधिक उभरता है। इसे आदम का सेब कहते हैं। इस उपास्थि 
    के पश्च किनारे का ऊपरी कोना शृंग (</span><span padma_font_family_property="Courier" style="font-size: 14pt; font-family: Courier;">cornu</span><span   style="font-size: 14pt; font-family: DV-TTSurekhEN;">) 
    रूप में रहता है, जिसपर पार्श्वीय अवटु स्नायु लगी रहती है। 
    यह स्नायु ऊपर कंठिका अस्थि (</span><span padma_font_family_property="Courier" style="font-size: 14pt; font-family: Courier;">hyoid bone</span><span   style="font-size: 14pt; font-family: DV-TTSurekhEN;">) 
    के बृहत् शृंग (</span><span padma_font_family_property="Courier" style="font-size: 14pt; font-family: Courier;">superior cornu</span><span   style="font-size: 14pt; font-family: DV-TTSurekhEN;">) पर भी लगी रहती 
    है। इसकी मुद्रिका उपास्थि (</span><span padma_font_family_property="Courier" style="font-size: 14pt; font-family: Courier;">cricoid cartilage</span><span   style="font-size: 14pt; font-family: DV-TTSurekhEN;">) 
    एक अँगूठी के समान होती है। इसके ऊपरी किनारे पर 
    अग्रमध्य भाग में वलयावटु (</span><span padma_font_family_property="Courier" style="font-size: 14pt; font-family: Courier;">crico-thyroid</span><span   style="font-size: 14pt; font-family: DV-TTSurekhEN;">) 
    कला का मध्यवर्ती भाग लगा रहता है तथा यह कला अवटु उपास्थि 
    के निचले किनारे पर लगती है। कंठ की लंबाई ३८ से ४४ मिमी. 
    होती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    कला का पार्श्वीय भाग भीतर से ऊपर, जहाँ अवटु उपास्थि है, 
    और उसके ऊपरी स्वतंत्र किनारे तक, जहाँ वास्तविक वाक्तंतु 
    (</span><span padma_font_family_property="Courier" style="font-size: 14pt; font-family: Courier;">vocal cords</span><span   style="font-size: 14pt; font-family: DV-TTSurekhEN;">) बनता जाता है। मुद्रिका 
    के सिगनेट (</span><span padma_font_family_property="Courier" style="font-size: 14pt; font-family: Courier;">segnet</span><span   style="font-size: 14pt; font-family: DV-TTSurekhEN;">) भाग के ऊपर दो 
    दर्विकाभ (</span><span padma_font_family_property="Courier" style="font-size: 14pt; font-family: Courier;">arytenoid</span><span   style="font-size: 14pt; font-family: DV-TTSurekhEN;">) अस्थियाँ रहती हैं, 
    जो पिरामिड बनाती हैं और जिसकी चोटी ऊपर होती है। 
    इस अस्थि का तल उन्नतोदर होकर मुद्रिका के साथ संधि बाता 
    है, जो वलयदर्विकाकला से घिरी रहती है। ये दर्विकाभ उपास्थियाँ 
    आपस में फिसलती रहती हैं तथा लंब अक्ष पर घूमती रहती हैं। 
    इनके तल के प्रवर्ध पर वास्तविक वाक्तंतु संलग्न रहते 
    हैं तथा तल के बाहरी मजबूत प्रवर्ध वलयदर्विका (</span><span padma_font_family_property="Courier" style="font-size: 14pt; font-family: Courier;">crico 
    arytenoid</span><span   style="font-size: 14pt; font-family: DV-TTSurekhEN;">) मांसपेशियाँ संलग्न रहती हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">घाँटी 
    ढक्कन (</span><span padma_font_family_property="Courier" style="font-size: 14pt; font-family: Courier;">Epiglottis</span><span   style="font-size: 14pt; font-family: DV-TTSurekhEN;">) </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह पत्राकार ढक्कन 
    है तथा कंठपेटी के ऊपर रहता है। इसका अग्रतल जिह्वा 
    एवं कंठिका अस्थि से संलग्न है तथा पश्चतल कंठ के ऊर्ध्वमुख 
    पर झुका रहता है। यह भोजन को कंठ में जाने से रोकता 
    है। इसका डंठल अवटु अस्थि से कंठ के भीतरी भाग तक लगा 
    रहता है। पत्र का ऊपरी भाग कंठिका अस्थि से, तथा जिह्वामूल 
    के समीप, लगता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कंठ 
    की केवल तीन उपास्थियों को छोड़कर, जो पीत लचीली प्रकार 
    की होती है, प्राय: सभी उपास्थियाँ काचाभ (</span><span padma_font_family_property="Courier" style="font-size: 14pt; font-family: Courier;">hyaline</span><span   style="font-size: 14pt; font-family: DV-TTSurekhEN;">) 
    प्रकार की होती हैं। इसका परिणाम यह होता है कि इन 
    तीनों उपास्थियों को छोड़कर अन्य सब उपास्थियाँ युवावस्था में 
    अस्थियों में परिवर्तित हो जाती हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">कंठ की मांसपेशियाँ</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> प्रथम पेशी वलयावटु 
    (</span><span padma_font_family_property="Courier" style="font-size: 14pt; font-family: Courier;">cricothyroidens</span><span   style="font-size: 14pt; font-family: DV-TTSurekhEN;">) है यह अवटु के अधोभाग 
    पर लगी रहती है। इसका अगला हिस्सा मुद्रिका को ऊपर 
    की ओर खींचता हुआ सिगनेट का ऊपरी हिस्सा बनाता है, जहाँ 
    दर्विकाभ इससे लगा रहता है तथा पीछे की ओर गति करता 
    है और वाक्तंतु को ठीक से ताने रखता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">द्वितीय 
    पेशी </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    अवटु दर्विकाभ के पक्षक (</span><span padma_font_family_property="Courier" style="font-size: 14pt; font-family: Courier;">alae</span><span   style="font-size: 14pt; font-family: DV-TTSurekhEN;">) के जोड़ से पीछे की 
    ओर जाती है तथा दर्विकाभ के सामने तथा घाँटी ढक्कन के बगल 
    में रहती है। ये दर्विकाभ को अवटु की ओर खींचती हैं और तंतु 
    को ढीला करती हैं ताकि वे सट जाएँ। तृतीय पेशी, दर्विकाभ 
    के पीछे से चलती है तथा उपास्थियों को सम समान रखती है। 
    इसके दो भाग होते हैं एक तिर्यक् तथा दूसरा अनुप्रस्थ। चतुर्थ 
    पेशी, पार्श्वीय वलय दर्विका (</span><span padma_font_family_property="Courier" style="font-size: 14pt; font-family: Courier;">crico 
    arytenoid</span><span   style="font-size: 14pt; font-family: DV-TTSurekhEN;">) पेशी है। यह दर्विकाभ अस्थि के पेशीप्रवर्ध 
    को आगे की ओर खींची है और इस तरह स्वरप्रवर्ध और तंतुओं 
    को मोड़ देती है। पंचम देशी, पश्च वलयदर्विका है, जो सिगनेट 
    भाग के पिछले भाग से लेकर दर्विकाभ के प्रवर्ध के पीछे तक 
    रहती है। यह स्वरप्रवर्ध को पीछे खींचकर वाक्तंतु को विलग 
    करती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">केवल 
    वलयावटु पेशी को, जो ऊर्ध्व स्वरतंत्रिका की बाह्य शाखा से 
    संचारित होती है, छोड़कर अन्य चारों पेशियाँ आवर्तक (</span><span padma_font_family_property="Courier" style="font-size: 14pt; font-family: Courier;">recurrent</span><span   style="font-size: 14pt; font-family: DV-TTSurekhEN;">) 
    स्वरतंत्रिका द्वारा संचालित होती हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कंठ 
    की श्लेष्माकला ग्रसनी कला से सतत जारी रहती है, विशेषत: 
    दर्विघाँटी ढक्कन वलय (</span><span padma_font_family_property="Courier" style="font-size: 14pt; font-family: Courier;">aryteno-epiglottis fold</span><span   style="font-size: 14pt; font-family: DV-TTSurekhEN;">) 
    पर घाँटी ढक्कन के पार्श्व से दर्विकाभ उपास्थि के शिखर तक 
    जाती है। इन वलयों के बाहर की ओर प्लांडुरूपी विवर रहता 
    है। अवटु के पक्षक (</span><span padma_font_family_property="Courier" style="font-size: 14pt; font-family: Courier;">alae</span><span   style="font-size: 14pt; font-family: DV-TTSurekhEN;">) के संयोजन के मध्य 
    से लेकर दर्विकाभ के स्वरप्रबंध तक यह कला परावर्तित एवं 
    संलग्न रहती है। वलयावटु कला के पार्श्वीय स्वतंत्र भाग ही 
    स्वररज्जु बनाते हैं। स्वतंत्र स्वररज्जुओं के मध्य के खात को 
    घाँटी (</span><span padma_font_family_property="Courier" style="font-size: 14pt; font-family: Courier;">Glottis</span><span   style="font-size: 14pt; font-family: DV-TTSurekhEN;">) कहते हैं। स्वररज्जुओं 
    के ऊपर आगे से पीछे की ओर खात है, जिसे कंठविवर (</span><span padma_font_family_property="Courier" style="font-size: 14pt; font-family: Courier;">laryngeal sinus</span><span   style="font-size: 14pt; font-family: DV-TTSurekhEN;">) कहते हैं। इस खात 
    में कंठ लघुकोश (</span><span padma_font_family_property="Courier" style="font-size: 14pt; font-family: Courier;">laryngeal saccule</span><span   style="font-size: 14pt; font-family: DV-TTSurekhEN;">) 
    का मुख रहता है। कंठविवर के ऊपरी भाग को कूट स्वररज्जु 
    कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">घाँटी 
    ढक्कन और स्वररज्जु पर श्लेष्मल कला संलग्न है, परंतु अन्य 
    जगह पर्याप्त ध-श्लेष्मल ऊतक रहते हैं। कंठ के ऊपरी 
    भाग के अग्र एव पार्श्व में शल्की उपकला (</span><span padma_font_family_property="Courier" style="font-size: 14pt; font-family: Courier;">squamous epithelium</span><span   style="font-size: 14pt; font-family: DV-TTSurekhEN;">) 
    रहती है, परंतु और स्थानों पर स्तंभाकार या पक्षिमाभिकामय 
    उपकला रहती है। इसकी तंत्रिका ऊर्ध्व स्वरतंत्रिका (वेगस 
    की शाखा) है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">श्वासनली </span></b><span   style="font-size: 14pt; font-family: DV-TTSurekhEN;">(</span><span padma_font_family_property="Courier" style="font-size: 14pt; font-family: Courier;">Trachea</span><span   style="font-size: 14pt; font-family: DV-TTSurekhEN;">) 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह ४ से ४।। इंच 
    लंबी वायुनलिका है। वायु, नासा से ग्रसनी में होकर, कंठ 
    से गुजरकर इस नली से फुफ्फुस को जाती है। इसका कुछ 
    भाग गर्दन में तथा कुछ वक्ष में रहता है। यह नली कंठ के अधोभाग 
    से प्रारंभ होकर पंचम वक्ष कशेरुक के ऊपरी किनारे पर 
    दो श्वासप्रणालियों (</span><span padma_font_family_property="Courier" style="font-size: 14pt; font-family: Courier;">bronchi</span><span   style="font-size: 14pt; font-family: DV-TTSurekhEN;">) 
    में विभाजित हो जाती है। यह नलिका अस्थियों के छल्लों से बनी 
    होती है। इसे पीछे ग्रसिका (</span><span padma_font_family_property="Courier" style="font-size: 14pt; font-family: Courier;">oesophagus</span><span   style="font-size: 14pt; font-family: DV-TTSurekhEN;">) 
    रहती है। इसके सामने और पार्श्व में अवटु ग्रंथि रहती है। 
    इसके वाम पार्श्व में अनामी शिरा (</span><span padma_font_family_property="Courier" style="font-size: 14pt; font-family: Courier;">innominate vein</span><span   style="font-size: 14pt; font-family: DV-TTSurekhEN;">), 
    धमनी तथा महाधमनी (</span><span padma_font_family_property="Courier" style="font-size: 14pt; font-family: Courier;">arota</span><span   style="font-size: 14pt; font-family: DV-TTSurekhEN;">) का चाप रहता है। इसका 
    ग्रीवा भाग १ इंच का है। इसी भाग में ट्रेकियाटामी नामक 
    शल्यकर्म किया जाता है। यह फाइब्रो-इलैस्टिक तंतु से निर्मित 
    है तथा तरुणास्थियों के छल्लों का पृष्ठ भाग अनैच्छिक मांसपेशियों 
    से निर्मित होता है। जब ये मांसपेशियाँ संकुचित होती हैं 
    तब श्वासनली का व्यास एवं परिधि कम हो जाती है। इसके 
    भीतर उपकला में स्तंभाकार उपकला रहती है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">श्वसनी</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> दो नलिकाएँ है, 
    जिनमें श्वासनली विभाजित होकर फुप्फुस के मध्यभाग तक जाती 
    है। श्वसनी की संरचना श्वासनली के समान होती है। श्वसनी 
    विभाजित होकर फुप्फुस के अलग अलग खंडों तथा प्रखंडों में 
    जाती है। इनका एक भाग फुप्फुस के अंदर रहता है। इनके 
    संकुचित होने पर श्वासोच्छ्वास में कठिनाई होती है, 
    जैसा दमा रोग में देखा जाता है। प्रत्येक श्वसनी की कई सूक्ष्म 
    शाखाएँ होती हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">फुप्फुस</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> दो पिरैमिड 
    आकार के स्पंजी रुधिरवाहिनी अंग हैं। इनमें रुधिर ऑक्सीजनजनित 
    रहता है। यह सामान्यत: गुलाबी रंग का होता है। नगरवासियों 
    के फुप्फुस का रंग कार्बन जमा होने के कारण स्लेटी रंग का 
    होता है। यह चारों से फुप्फुसावरणी गुहा (</span><span padma_font_family_property="Courier" style="font-size: 14pt; font-family: Courier;">pleural cavity</span><span   style="font-size: 14pt; font-family: DV-TTSurekhEN;">) से आवृत रहता है। 
    इसका शीर्ष ग्रीवा में रहता है तथा आधार (</span><span padma_font_family_property="Courier" style="font-size: 14pt; font-family: Courier;">base</span><span   style="font-size: 14pt; font-family: DV-TTSurekhEN;">) 
    महाप्राचीरा पेशी पर। इसका वाह्य भाग (धरातल) उन्नतोदर 
    तथा पर्शुकाओं की ओर रहता है। इसका भीतरी भाग (धरातल) 
    हृदयावरण तथा महारुधिर वाहिनियों की तरफ रहता है और 
    पश्च किनारा गोलाई लिए होता है एवं कशेरुक नली की ओर 
    होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्रत्येक 
    फुप्फुस दो खंडों में (</span><span padma_font_family_property="Courier" style="font-size: 14pt; font-family: Courier;">lobes</span><span   style="font-size: 14pt; font-family: DV-TTSurekhEN;">) में एक प्राथमिक विदर 
    (</span><span padma_font_family_property="Courier" style="font-size: 14pt; font-family: Courier;">primary fissure</span><span   style="font-size: 14pt; font-family: DV-TTSurekhEN;">) द्वारा विभाजित रहता 
    है। यह विदर ऊपर से नीचे तिरछी दिशा में रहता है। दक्षिण 
    फुप्फुस में एक और विदर रहता है, जिसके कारण यह तीन खंडों 
    में विभाजित होता है तथा वाम फुप्फुस केवल दो खंडों में 
    विभाजित रहता है। प्रत्येक फुप्फुस के, हृदय की ओर के धरातल 
    पर मध्य भाग में नाभिक (</span><span padma_font_family_property="Courier" style="font-size: 14pt; font-family: Courier;">hilum</span><span   style="font-size: 14pt; font-family: DV-TTSurekhEN;">) 
    रहता है, जहाँ से इसमें वाहिकाएँ, धमनियाँ तथा शिराएँ</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्रवेश 
    करती हैं। इन्हें फुप्फुसमूल कहा जाता है। प्रत्येक फुप्फुस 
    के इस मूल में फुप्फुसीय धमनी, शिरा तथा श्वसनी रहती है 
    और तंत्रिकाओं का जाल एवं लसीका वाहिनियाँ तथा लसीका पर्व 
    रहते हैं। फुप्फुस में जानेवाली धमनियाँ हृदय से अशुद्ध रुधिर 
    को इसमें ऑक्सीजन वायु को ले जाती हैं तथा कार्बन डाईऑक्साइड 
    को इससे बाहर ले जाती हैं। रुधिर इस आशय में अपने कार्बन 
    डाइऑक्साइड को त्यागकर ऑक्सीजन ग्रहण करता है। इसे 
    ही रुधिर का शोधन कहते हैं। श्वसनी की अंतिम शाखाओं में उपास्थि 
    नहीं होती। फुप्फुस एवं श्वसनी के इस भाग को कूपिका (</span><span padma_font_family_property="Courier" style="font-size: 14pt; font-family: Courier;">Aleol</span><span   style="font-size: 14pt; font-family: DV-TTSurekhEN;">) कहा जाता है। फुप्फुस 
    के रुधिरवहन को फौप्फुसीय रुधिर परिवहन कहते हैं। सद्य:जात 
    में फुप्फुस घन होते हैं। जन्म लेते ही पहला श्वसन होने पर 
    फुप्फुस घन हो, अर्थात् पानी में डालने पर डूब जाता हो, 
    तो यह माना जाता है कि शिशु मृतावस्था में पैदा हुआ था। 
    मनुष्य एक फुप्फुस के द्वारा भी जीवित रह सकता है। फुप्फुसावरण 
    की एक पर्त फुप्फुस पर सटी<span   style="">श् </span>रहती 
    है तथा दूसरी वक्षगुहा की दीवार के अंतभाग पर। इन दोनों 
    पर्तों के मध्य में चिकना तरल रहता है।<span style=""> </span>(लक्ष्मी शंकर विश्वनाथ गुरु तथा 
    झारखंडेय ओझा.)</span></p>
</div>
</body></html>