<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हाइड्राइड</span></b><span   style="font-size: 14pt; font-family: DV-TTSurekhEN;"> 
    (</span><span padma_font_family_property="Courier" style="font-size: 14pt; font-family: Courier;">Hydrides</span><span   style="font-size: 14pt; font-family: DV-TTSurekhEN;">) 
    हाइड्रोजन जब अन्य तत्वों, धातुओं, उपधातुओं और अधातुओं, 
    से संयोग कर द्विअंगी (</span><span padma_font_family_property="Courier" style="font-size: 14pt; font-family: Courier;">binary</span><span   style="font-size: 14pt; font-family: DV-TTSurekhEN;">) यौगिक बनाता है 
    तब उन्हें 'हाइड्राइड' कहते हैं। कुछ ऐसे भी हाइड्राइड 
    प्राप्त हुए हैं जिनमें एक से अधिक धातुएँ विद्यमान हैं। हाइड्राइडों 
    का महत्व इस बात में है कि इनमें हाइड्रोजन की मात्रा 
    सर्वाधिक रहती है और उनसे शुद्ध हाइड्रेजन प्राप्त किया जा 
    सकता है। ये अपचायक और अच्छे जलशोषक होते हैं। इनकी 
    सहायता से धातुओं का उत्कृष्ट निक्षेप भी प्राप्त हो सकता है। 
    कुछ संघननकारक के रूप में भी प्रयुक्त हुए हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हाइड्राइड 
    चार वर्गों में विभक्त किए गए हैं : १. लवण किस्म के हाइड्राइड 
    (</span><span padma_font_family_property="Courier" style="font-size: 14pt; font-family: Courier;">Salt-like hydride</span><span   style="font-size: 14pt; font-family: DV-TTSurekhEN;">), २. धातु किस्त के हाइड्राइड (</span><span padma_font_family_property="Courier" style="font-size: 14pt; font-family: Courier;">Metal 
    type hydride</span><span   style="font-size: 14pt; font-family: DV-TTSurekhEN;">), ३. द्विलक या बहुलक (</span><span padma_font_family_property="Courier" style="font-size: 14pt; font-family: Courier;">Dinner 
    or polymer</span><span   style="font-size: 14pt; font-family: DV-TTSurekhEN;">) हाइड्राइड और ४. सहसंयोजक (</span><span padma_font_family_property="Courier" style="font-size: 14pt; font-family: Courier;">Covalent</span><span   style="font-size: 14pt; font-family: DV-TTSurekhEN;">) 
    हाइड्राइड ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">लवण 
    किस्म के हाइड्राइडों को क्रिस्टलीय हाइड्राइड भी कहते 
    हैं। ये क्षार धातुओं और क्षारीय भृत्तिका धातुओं के हाइड्राइड 
    होते हैं। लिथियम हाइड्राइड (</span><span padma_font_family_property="Courier" style="font-size: 14pt; font-family: Courier;">L<b style=""><sub padma_font_family_property="Courier">.</sub></b>i H</span><span   style="font-size: 14pt; font-family: DV-TTSurekhEN;">), 
    सोडियम हाइड्राइड (</span><span padma_font_family_property="Courier" style="font-size: 14pt; font-family: Courier;">Na H</span><span   style="font-size: 14pt; font-family: DV-TTSurekhEN;">), कैल्सियम हाइड्राइड 
    (</span><span padma_font_family_property="Courier" style="font-size: 14pt; font-family: Courier;">Ca H<sub padma_font_family_property="Courier">2</sub></span><span   style="font-size: 14pt; font-family: DV-TTSurekhEN;">), लिथियम एलुमिनियम 
    हाइड्राइड (</span><span padma_font_family_property="Courier" style="font-size: 14pt; font-family: Courier;">Li Al H<sub padma_font_family_property="Courier">3</sub></span><span   style="font-size: 14pt; font-family: DV-TTSurekhEN;">) 
    आदि, इसके उदाहरण हैं। ये वर्णहीन, क्रिस्टलीय, विद्युत् कुचालक, 
    अवाष्पशील और अक्रिय विलायकों में अविलेय होते हैं। जल की 
    क्रिया से ये जो हाइड्रोजन मुक्त करते है उसका आधा हाइड्रोजन 
    हाइड्राइड से और आधा हाइड्रोजन जल से आता है। अत: 
    हाइड्रोजन की प्राप्त मात्रा हाइड्राइड में उपस्थित हाइड्रोजन 
    की मात्रा से दुगुनी होती है। धातुओं और हाइड्रोजन के 
    सीधे संयोग से विभिन्न तापों पर तप्त करने से हाइड्राइड 
    बनते हैं। ये बड़े सक्रिय होते हैं और जल, ऐल्कोहॉल, कार्बन 
    डाइआक्साइड, सल्फर डायक्साइड, नाइट्रोजन आदि से क्रिया, 
    देकर विभिन्न उत्पाद बनते हैं और हाईड्रोजन मुक्त करते 
    हैं। नाइट्रोजन की क्रिया से ये धातुओं के नाइट्राइड बनते 
    हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">धातु 
    किस्म के हाइड्राइडों को अंतरालीय (</span><span padma_font_family_property="Courier" style="font-size: 14pt; font-family: Courier;">interstital</span><span   style="font-size: 14pt; font-family: DV-TTSurekhEN;">) 
    हाइड्राइड भी कहते हैं। टाइटेनियम हाइड्राइड (</span><span padma_font_family_property="Courier" style="font-size: 14pt; font-family: Courier;">Ti 
    H<sub padma_font_family_property="Courier">2</sub></span><span   style="font-size: 14pt; font-family: DV-TTSurekhEN;">), ज़रकोनियम हाइड्राइड (</span><span padma_font_family_property="Courier" style="font-size: 14pt; font-family: Courier;">Zr 
    H<sub padma_font_family_property="Courier">2</sub></span><span   style="font-size: 14pt; font-family: DV-TTSurekhEN;">) और यूरेनियम हाइड्राइड (</span><span padma_font_family_property="Courier" style="font-size: 14pt; font-family: Courier;">U 
    H<sub padma_font_family_property="Courier">3</sub></span><span   style="font-size: 14pt; font-family: DV-TTSurekhEN;">) 
    इनके उदाहरण हैं। ये कठोर भंगुर, धात्विक चमकवाले और 
    विद्युत् चालक होते हैं। जल पर इनकी कोई क्रिया नहीं होती 
    और निष्क्रिय विलायकों में अविलेय होते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">द्विलक 
    और बहुलक हाइड्राइड साधारणतया अधातुओं के हाइड्राइड 
    होते हैं। ये वाष्पशील हाइड्राइड के अंतर्गत भी आते हैं, 
    जैसे डाइबोरेन (</span><span padma_font_family_property="Courier" style="font-size: 14pt; font-family: Courier;">B<sub padma_font_family_property="Courier">2</sub> H<sub padma_font_family_property="Courier">6</sub></span><span   style="font-size: 14pt; font-family: DV-TTSurekhEN;">), 
    डेकाबोरेन (</span><span padma_font_family_property="Courier" style="font-size: 14pt; font-family: Courier;">B<sub padma_font_family_property="Courier">4</sub> H<sub padma_font_family_property="Courier">10</sub></span><span   style="font-size: 14pt; font-family: DV-TTSurekhEN;">), 
    ऐलुमिनियम हाइड्राइड (</span><span padma_font_family_property="Courier" style="font-size: 14pt; font-family: Courier;">Al H<sub padma_font_family_property="Courier">3</sub></span><span   style="font-size: 14pt; font-family: DV-TTSurekhEN;">)</span><span padma_font_family_property="Courier" style="font-size: 14pt; font-family: Courier;">n</span><span   style="font-size: 14pt; font-family: DV-TTSurekhEN;">। 
    ये गैसीय, द्रव या ठोस हो सकते हैं। ये विद्युत् के अचालक 
    होते हैं। जल की इनपर क्रिया होती है और उससे हाइड्रोजन 
    निकलता है। इनके तैयार करने की कोई सामान्य विधि 
    नहीं है। लिथियम ऐंलुमिनियम हाइड्राइड पर बोरोनक्लोराइड 
    की क्रिया से डाइबोरेन प्राप्त होता है। बोरोन क्लोराइड 
    या बोरोन ब्रोमाइड पर हाइड्रोजन के विद्युत् विसर्जन 
    द्वारा संयोजन से भी यह प्राप्त हो सकता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सहसंयोजक हाइड्राइड</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इन हाइड्राइडों 
    में बंध सामान्य सहसंयोजक बंध होते हैं जिनमें बंध का इलेक्ट्रॉन 
    धातु या अधातु और हाइड्रोजन के बीच न्यूयाधिक समान रूप 
    से बँटा रहता है। ये हाइड्राइड भी गैसीय या शीघ्रवाष्पशील 
    द्रव तथा विद्युत् के अचालक होते हैं। जल की क्रिया से या गरम 
    करने से ये सरलता से विघटित हो जाते हैं और हाइड्रोजन 
    मुक्त करते हैं। सिलिकन हाइड्राइड (</span><span padma_font_family_property="Courier" style="font-size: 14pt; font-family: Courier;">S<sub padma_font_family_property="Courier">i</sub> H<sub padma_font_family_property="Courier">4</sub></span><span   style="font-size: 14pt; font-family: DV-TTSurekhEN;">), 
    आर्साइन (</span><span padma_font_family_property="Courier" style="font-size: 14pt; font-family: Courier;">As H<sub padma_font_family_property="Courier">3</sub></span><span   style="font-size: 14pt; font-family: DV-TTSurekhEN;">), जर्मेन (</span><span padma_font_family_property="Courier" style="font-size: 14pt; font-family: Courier;">G<sub padma_font_family_property="Courier">e</sub> 
    H<sub padma_font_family_property="Courier">4</sub></span><span   style="font-size: 14pt; font-family: DV-TTSurekhEN;">) इत्यादि इनके उदाहरण हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">हाइड्राइडों 
    का वियोजन</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    लवण और धातु किस्म के हाइड्राइड ऊष्मा से वियोजित 
    हो जाते हैं पर यह वियोजन उत्क्रमणीय (</span><span padma_font_family_property="Courier" style="font-size: 14pt; font-family: Courier;">reversible</span><span   style="font-size: 14pt; font-family: DV-TTSurekhEN;">) 
    होता है जबकि बहुलक, सहसंयोजक और गौणीय हाइड्राइड 
    भी वियोजित होने पर उनका वियोजन अनुत्क्रमणीय होता है। 
    उच्च ताप पर अपचयन गुण अधिक स्पष्ट होता है। पोटैशियम 
    हाइड्राइड कार्बन का अपचयन कर पोटैशियम फार्मेट बनता 
    है। कैल्सियम हाइड्राइड धातुओं के आक्साइड को लगभग 
    ९००</span><span style="font-size: 14pt; font-family: Symbol;"><span padma_font_family_property="Symbol" style="">�</span></span><span   style="font-size: 14pt; font-family: DV-TTSurekhEN;"> 
    सें. पर अपचयित कर धातुओं में परिणत कर देता है। गौण 
    लवण हाइड्राइड अधिक प्रबल अपचायक होते हैं। हाइड्रेजनीकरण 
    में अनेक धातुओं के हाइड्राइड प्रबल अपचायक के रूप में 
    प्रयुक्त होते हैं। संघननकारक के रूप में इनके उपयोग दिन 
    प्रति दिन बढ़ रहे हैं।<span   style="">   </span>(रम्शोचंद्र कपूर)</span></p>
</div>
</body></html>