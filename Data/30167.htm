<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कुष्मांड या कूष्मांड</b></font><font    size="4"> एक लता जिसका फल पेठा, भतुआ, कोंहड़ा आदि नामों से भी अभिहित किया जाता है। इसका लैटिन नाम बेनिनकेसा हिस्पिडा </font><font padma_font_family_property="Times New Roman, Times, serif" face="Times New Roman, Times, serif" size="4">(Benincasa hispida)</font><font    size="4"> है।</font></p><font  size="4">
<p  >यह लता वार्षिकी, कठिन 
श्वेत रोमों से आवृत ५-६ इंच व्यास के पत्तों वाली होती है। पुष्प के साथ 
अंडाकार फल लगते हैं। कच्चा फल हरा, पर पकने पर श्वेत, बृहदाकार होता है। 
यह वर्षा के प्रारंभ में बोया जाता है। शिशिर में फल पकता है। बीज चिपटे 
होते हैं। इसके एक भेद को क्षेत्रकुष्मांड या कोंहड़ा कहते हैं, जो कच्ची 
अवस्था में हरा, पर पकने पर पीला हो जाता है।</p>
</font><p><font    size="4">कुष्मांड
 खेतों में बोया जाता अथवा छप्पर पर लता के रूप में चढ़ाया जाता है। 
कुष्मांड भारत में सर्वत्र उपजता है। आयुर्वेद में यह लघु, स्निग्ध, मधुर, 
शीतवार्य, बात, पित्त, क्षय, अपस्मार, रक्तपित्त और उनमाद नाशक, बलदायक, 
मूत्रजनक, निद्राकर, तृष्णाशामक और बीज कृमिनाशक आदि कहा गया है। इसके सभी 
भाग</font><font padma_font_family_property="Courier New" face="Courier New" size="4">-</font><font    size="4">फल, रस, बीज, त्वक् पत्र, मूल, डंठल</font><font padma_font_family_property="Courier New" face="Courier New" size="4">-</font><font    size="4">तैल ओषधियों तथा अन्य कामों में प्रयुक्त होते हैं।</font></p><font  size="4">
<p  >इसके मुरब्बे, पाक, अवलेह, 
ठंढाई, घृत आदि बनते हैं। इसके फल में जल के अतिरिक्त स्टार्च, क्षार तत्व,
 प्रोटीन, मायोसीन शर्करा, तिक्त राल आदि रहते हैं। (रा. द. शा.)</p>
</font><p><font    size="4">कुष्मांड
 के फलों के खाद्य अंश के विश्लेषण से प्राप्त आंकड़े इस प्रकार हैं 
आर्द्रता ९४.८; प्रोटीन ०.५; वसा (ईथर निष्कर्ष) ०.१; कार्बोहाइड्रेट ४.३; 
खनिज पदार्थ ०.३; कैल्सियम ०.१; फास्फोरस ०.३</font><font padma_font_family_property="Times New Roman, Times, serif" face="Times New Roman, Times, serif" size="4">%</font><font    size="4"> लोहा ०.६ मि.ग्रा.</font><font padma_font_family_property="Times New Roman, Times, serif" face="Times New Roman, Times, serif" size="4">/</font><font    size="4">,१०० ग्र. विटामिन सी, १८ मिग्रा. या १०० ग्रा.।</font></p>
<font  size="4"> 
<p  >कुम्हड़ा के बीजों 
  का उपयोग खाद्य 
  पदार्थों के रूप 
  में किया जाता 
  है। इसके ताजे 
  बीज कृमिनाशक 
  होते हैं। इसलिए 
  इसके बीजों का 
  उपयोग ओषधि 
  के रूप में होता 
  है। (निरंकार 
  सिहं)</p>
</font><font size="2"></font>
</body></html>