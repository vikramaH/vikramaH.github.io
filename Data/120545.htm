<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">ह्यूम, एलेन ओक्टेवियन</span></b><span   style="font-size: 14pt; font-family: DV-TTSurekhEN;"> 
    (१८२९-१८१२) इनका जन्म २२ अगस्त, १८२९ को इंग्लैंड में हुआ था। 
    इन्होंने भारत में भिन्न-भिन्न<span   style="">श् </span>पदों 
    पर काम किया और १८८२ में अवकाश ग्रहण किया। इसी समय ब्रिटिश 
    सरकार के असंतोषजनक कार्यों के फलस्वरूप भारत में अद्भुत 
    जाग्रति उत्पन्न हो गई और वे अपने को संघटित करने लगे। 
    इस कार्य में ह्यूम साहब से भारतीयों बड़ी प्रेरणा मिली। १८८४ 
    के अंतिम भाग में सुरेंद्रनाथ बनर्जी तथा व्योमेशचंद्र बनर्जी 
    और ह्यूम साहब के प्रयत्न से इंडियन नेशनल यूनियम का संघटन 
    किया गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">२७ 
    दिसंबर, १८८५ को भारत के भिन्न भिन्न भागों से भारतीय नेता 
    बंबई पहुँचे और दूसरे दिन सम्मेलन आरंभ हुआ। इस 
    सम्मेलन का सारा प्रबंध ह्यूम साहब ने किया था। इस प्रथम सम्मेलन 
    के सभापति व्योमेशचंद्र बनर्जी बनाए गए थे जो बड़े योग्य 
    तथा प्रतिष्ठित बंगाली क्रिश्चियन वकील थे। यह सम्मेलन 'इंडियन 
    नेशनल कांग्रेस' के नाम से प्रसिद्ध हुआ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ह्यूम 
    भारतवासियों के सच्चे मित्र थे। उन्होंने कांग्रेस के सिद्धांतों 
    का प्रचार अपने लेखों और व्याख्यानों द्वारा किया। इनका प्रभाव 
    इंग्लैंड की जनता पर संतोषजनक पड़ा। वायसराय लार्ड डफरिन 
    के शासनकाल में ही ब्रिटिश सरकार कांग्रेस को शंका की दृष्टि 
    से देखने लगी। ह्यूम साहब को भी भारत छोड़ने की राजाज्ञा 
    मिली।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ह्यूम 
    के मित्रों में दादा भाई नौरोजी, सर सुरेंद्रनाथ बनर्जी, सर 
    फीरोज शाह मेहता, श्री गोपाल कृष्ण गोखले, श्री व्योमेशचंद्र 
    बनर्जी, श्री बालगंगाधर तिलक आदि थे। इनके द्वारा शासन तथा 
    समाज में अनेक सुधार हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उन्होंने 
    अपने विश्राम के दिनों में भारतवासियों को अधिक से अधिक अंग्रेजी 
    सरकार से दिलाने की कोशिश की। इस संबंध में उनको कई 
    बार इंग्लैंड भी जाना पड़ा।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इंग्लैंड 
    में ह्यूम साहब ने अंग्रेजों को यह बताया कि भारतवासी अब इस 
    योग्य हैं कि वे अपने देश का प्रबंध स्वयं कर सकते हैं। उनको 
    अंग्रेजों की भाँति सब प्रकार के अधिकार प्राप्त होने चाहिए और 
    सरकारी नौकरियों में भी समानता होना आवश्यक है। जब तक 
    ऐसा न होगा, वे चैन से न बैठेंगे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इंग्लैंड 
    की सरकार ने ह्यूम साहब के सुझावों को स्वीकार किया। भारतवासियों 
    को बड़े से बड़े सरकारी पद मिलने लगे। कांग्रेस को सरकार 
    अच्छी दृष्टि से देखने लगी और उसके सुझावों का सम्मान करने 
    लगी। ह्यूम साहब तथा व्योमेशचंद्र बनर्जी के हर सुझाव को अंग्रेजी 
    सरकार मानती थी और प्रत्येक सरकारी कार्य में उनसे सलाह 
    लेती थी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ह्यूम 
    अपने को भारतीय ही समझते थे। भारतीय भोजन उनको अधिक 
    पसंद था। गीता तथा बाइबिल को प्रतिदिन पढ़ा करते थे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उनके 
    भाषणों में भारतीय विचार होते थे तथा भारतीय जनता कैसे 
    सुखी बनाई जा सकती है और अंग्रेजी सरकार को भारतीय 
    जनता के साथ कैसा व्यवहार करना चाहिए, इन्हीं सब बातों 
    को वह अपने लेखों तथा भाषणों में कहा करते थे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वे 
    कहते थे कि भारत में एकता तथा संघटन की बड़ी आवश्यकता 
    है। जिस समय भी भारतवासी इन दोनों गुणों को अपना लेंगे 
    उसी समय अंग्रेज भारत छोड़कर चले जाएँगे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ह्यूम 
    लोकमान्य बालगंगाधर तिलक को सच्चा देशभक्त तथा भारत 
    माता का सुपुत्र समझते थे। उनका विश्वास था कि वे भारत को 
    अपने प्रयास द्वारा स्वतंत्रता अवश्य दिला सकेंगे।<span   style="">   </span>(मिल्टन चरण)</span></p>
</div>
</body></html>