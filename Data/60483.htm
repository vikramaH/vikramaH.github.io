<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >निरुक्त</b></font><font    size="4">
 निर्वचन को 'निरुक्त' कहते हैं। ऋग्वेदभाष्य भूमिका में सायण ने कहा है 
'अर्थावबोधे' निरपेक्षतया पदजातं यत्रोक्तं तन्निरुक्तम्' अर्थात् अर्थ 
की जानकारी की दृष्टि से स्वतंत्ररूप से जहाँ पदों का संग्रह किया जाता है 
वही निरुक्त है। वैदिक शब्दों के दुरूह अर्थ को स्पष्ट करना ही निरुक्त का 
प्रयोजन है। शिक्षा प्रभृत्ति छह वेदांगों में निरुक्त की गणना है। पाणिनि 
शिक्षा में 'निरुक्त श्रोत्रमुचयते' इस वाक्य से निरुक्त को वेद का कान 
बतलाया है। यद्यपि इस शिक्षा में निरुक्त का क्रमप्राप्त चतुर्थ स्थान है 
तथापि उपयोग की दृष्टि से एवं आभ्यंतर तथा बाह्य विशेषताओं के कारण वेदों 
में यह प्रथम स्थान रखता है। निरुक्त की जानकारी के बिना भेद वेद के दुर्गम
 अर्थ का ज्ञान संभव नहीं है।</font></p>
<font  size="4"> 
<p  >निरुक्त के तीन 
  कांड हैं। प्रथम नैघंटुक 
  कांड, द्वितीय नैगम 
  कांड और तृतीय 
  दैवत कांड है। 
  इस ग्रंथ के समस्त 
  अध्यायों की संख्या 
  १२ है। इसके सिवाय 
  परिशिष्ट के रूप 
  में अंतिम दो अध्याय 
  और भी साथ 
  में संलग्न हैं। इस 
  प्रकार कुल १४ अध्याय 
  हैं। इन अध्यायों 
  में प्रारंभ से 
  द्वितीय अध्याय के 
  प्रथम पाद पर्यंत 
  उपोद्घात वर्णित 
  है। इसमें निघंटु 
  का लक्षण, पद का 
  प्रकार, भाव का 
  विकार, शब्दों 
  का धातुज सिद्धांत, 
  निरुक्त का प्रयोजन 
  और एतत्संबंधी 
  अन्य आवश्यक नियमों 
  के आधार परि 
  विस्तार के साथ 
  विवेचन किया 
  गया है। इस समस्त 
  भाग का नैघंटुक 
  कांड कहते हैं। 
  इसी का पूर्वषट्क 
  नामांतर है। 
  चौथे अध्याय में 
  एकपदी आख्यान का 
  सुंदर विवेचन 
  किया गया है। 
  इसे नैगमकांड 
  कहते हैं। अंतिम 
  छह अध्यायों में 
  देवताओं का 
  वर्णन किया गया 
  है। इसे दैवत कांड 
  बतलाया है। इसके 
  अनंतर देवस्तुति 
  के आधार पर 
  आत्मतत्वों का उपदेश 
  किया गया है।</p>
<p  >यास्क ने अपने निरुक्त 
  में पूर्ववर्ती 
  निरुक्तकार के 
  रूप में औपमन्यव 
  औटुंबरायण, 
  वार्ष्यामणि; गार्ग्य, 
  आग्रायण, शाकपूणि, 
  और्णनाभ, तेटीकि, 
  गालव, स्थौलाष्ठीवि, 
  कौंष्टुकि और 
  कात्थक्य के नाम 
  उद्धृत किए हैं। इससे 
  सिद्ध है कि १२ निरुक्तकारों 
  को यास्क जानते 
  थे। १३वें निरुक्तकार 
  स्वयं यास्क हैं। १४वाँ 
  निरुक्तकार अथर्वपरिशिष्टों 
  में से ४८वें परिशिष्ट 
  का रचयिता है। 
  यह परिशिष्ट निरुक्त 
  निघंटु स्वरूप है।</p>
<p  >वर्तमान उपलब्ध 
  निरुक्त निघंटु 
  की व्याख्या है और 
  वह यास्क रचित 
  है। इसकी विशेषताओं 
  से आकृष्ट होकर 
  अनेक विद्वानों 
  ने इस पर टीका 
  लिखी है। इस समय 
  उपलब्ध टीकाओं 
  में स्कंदस्वामी 
  की टीका सबसे 
  प्राचीन है। शुक्लयजुर्वेदीय 
  शतपथ ब्राह्मण के 
  भाष्य में हरिस्वामी 
  ने स्कंदस्वामी 
  को अपना गुरु 
  कहा है। देवराज 
  यज्वा द्वारा रचित 
  एक व्याख्या का प्रकाशन 
  गुरुमंडल ग्रंथमाला, 
  कलकत्ता से १९५२ में 
  हुआ है। ग्रंथ के 
  प्रारंभ में इन्होंने 
  एक विस्तृत भूमिका 
  लिखी है। निरुक्त 
  पर व्याख्या रूप 
  एक वृत्ति दुर्गाचार्य 
  रचित उपलब्ध है। 
  इन्होंने अपनी वृत्ति 
  में निरुक्त के प्राय: 
  सभी शब्दों का 
  विवचन किया 
  है। इसका प्रकाशन 
  आनंदाश्रम संस्कृत 
  ग्रंथमाला, पूना 
  से १९२६ में और खेमराज 
  श्रीकृष्णदास, बंबई 
  से १९८२ वै., में हुआ 
  है।</p>
<p  >सत्य्व्रात सामश्रमी 
  ने इस विषय पर 
  लेखनकार्य किया 
  है। इसका प्रकाशन 
  बिब्लओथिका, 
  कलकत्ता से १९११ में 
  हुआ है। प्रो. राजवाड़े 
  का इस विषय पर 
  महत्वपूर्ण कार्य 
  निरुक्त का मराठी 
  अनुवाद है जो 
  १९३५ में प्रकाशित है। 
  डॉ. सिद्धेश्वर वर्मा 
  का यास्क निर्वचन 
  नामक ग्रंथ विश्वेश्वरानंद 
  वैदिक शोध 
  संस्थान, होशयारपुर 
  से १९५३ में प्रकाशित 
  है। इसपर कुकुंद 
  झा बख्शी की संस्कृत 
  टीका निर्णयसागर 
  प्रेस, बंबई से 
  १९३० में प्रकाशित है। 
  इसपर मिहिरचंद्र 
  पुष्करणा ने एक 
  टीका लिखी है 
  जो पुरुषार्थ 
  पुस्तकमाला कार्यालय, 
  अमृतसर से १९४५ में 
  प्रकाशित है।</p>
<p  >निरुक्त की उपादेयता 
  को देखकर अनेक 
  पाश्चात्य विद्वान 
  इस पर मुग्ध हुए 
  हैं। उन्होंने भी 
  इसपर लेखनकार्य 
  किया है। सर्वप्रथम 
  रॉथ ने जर्मन 
  भाषा में निरुक्त 
  की भूमिका का 
  अनुवाद प्रकाशित 
  किया है। जर्मन 
  भाषा में लिखित 
  इस अनुवाद का प्रो. 
  मैकीशान ने 
  आंग्ल अनुवाद किया 
  है। यह बंबई विश्वविद्यालय 
  द्वारा प्रकाशित 
  है। स्कोल्ड ने जर्मन 
  देश में रहकर 
  इस विषय पर अध्ययन 
  किया है। और 
  इसी विषय पर 
  प्रबंध लिखकर 
  प्रकाशित किया 
  है।(मनोहरलाल द्विवेदी)</p>
</font><font size="2"></font>
</body></html>