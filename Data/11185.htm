<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font ><b  >इतिहास</b></font><font   > 
  'इतिहास' शब्द का 
  प्रयोग विशेषत: 
  दो अर्थों में किया 
  जाता है। एक है 
  प्राचीन अथवा विगत 
  काल की घटनाएँ 
  और दूसरा 
  उन घटनाओं के 
  विषय में धारणा। 
  इतिहास शब्द (इति</font><font padma_font_family_property="Symbol" face="Symbol">+</font><font   >ह</font><font padma_font_family_property="Symbol" face="Symbol">+</font><font   >आस) 
  का तात्पर्य है 
  'यह निश्चय था'। ग्रीस 
  के लोग इतिहास 
  के लिए 'हिस्तरी' 
  शब्द का प्रयोग 
  करते थे। 'हिस्तरी' 
  का शाब्दिक अर्थ 
  'बुनना' था। अनुमान 
  होता है कि ज्ञात 
  घटनाओं को 
  व्यवस्थित ढंग से 
  बुनकर ऐसा चित्र 
  उपस्थित करने की 
  कोशिश की जाती 
  थी जो सार्थक 
  और सुसंबद्ध 
  हो। </font></p>
<font > 
<p  >इतिहास के 
  मुख्य आधार युगविशेष 
  और घटनास्थल 
  के वे अवशेष हैं 
  जो किसी न किसी 
  रूप में प्राप्त होते 
  हैं। जीवन की बहुमुखी 
  व्यापकता के कारण 
  स्वल्प सामग्री के 
  सहारे विगत 
  युग अथवा समाज 
  का चित्रनिर्माण 
  करना दु:साध्य 
  है। सामग्री जितनी 
  ही अधिक होती 
  जाती है उसी अनुपात 
  से बीते युग तथा 
  समाज की रूपरेखा 
  प्रस्तुत करना साध्य 
  होता जाता है। 
  पर्याप्त साधनों 
  के होते हुए भी 
  यह नहीं कहा जा 
  सकता कि कल्पनामिश्रित 
  चित्र निश्चित रूप 
  से शुद्ध या सत्य 
  ही होगा। इसलिए 
  उपयुक्त कमी का 
  ध्यान रखकर कुछ 
  विद्वान् कहते 
  हैं कि इतिहास 
  की संपूर्णता 
  असाध्य सी है, फिर 
  भी यदि हमारा 
  अनुभव और ज्ञान 
  प्रचुर हो, ऐतिहासिक 
  सामग्री की जाँच 
  पड़ताल को हमारी 
  कला तर्कप्रतिष्ठत 
  हो तथा कल्पना 
  संयत और विकसित 
  हो तो अतीत का 
  हमारा चित्र अधिक 
  मानवीय और 
  प्रामाणिक हो 
  सकता है। सारांश 
  यह है कि इतिहास 
  की रचना में पर्याप्त 
  सामग्री, वैज्ञानिक 
  ढंग से उसकी जाँच, 
  उससे प्राप्त ज्ञान 
  का महत्व समझने 
  के विवेक के साथ 
  ही साथ ऐतिहासक 
  कल्पना की शक्ति 
  तथा सजीव चित्रण 
  की क्षमता की आवश्यकता 
  है। स्मरण रखना 
  चाहिए कि इतिहास 
  न तो साधारण 
  परिभाषा के 
  अनुसार विज्ञान 
  है और न केवल 
  काल्पनिक दर्शन 
  अथवा साहित्यिक 
  रचना है। इन सबके 
  यथोचित संमिश्रण 
  से इतिहास का 
  स्वरूप रचा जाता 
  है।</p>
<p  >लिखित इतिहास 
  का आरंभ पद्य अथवा 
  गद्य में वीरगाथा 
  के रूप में हुआ। फिर 
  वीरों अथवा विशिष्ट 
  घटनाओं के संबंध 
  में अनुश्रुति अथवा 
  लेखक की पूछताछ 
  से गद्य में रचना 
  प्रारंभ हुई। इस 
  प्रकार के लेख 
  खपड़ों, पत्थरों, 
  छालों और कपड़ों 
  पर मिलते हैं। 
  कागज का आविष्कार 
  होने से लेखन 
  और पठन पाठन 
  का मार्ग प्रशस्त 
  हो गया। लिखित 
  सामग्री को अन्य 
  प्रकार की सामग्री-जैसे 
  खंडहर, शव, बर्तन, 
  धातु, अन्न, सिक्के, 
  खिलौने तथा 
  यातायात के 
  साधनों आदि 
  के सहयोग द्वारा 
  ऐतिहासिक ज्ञान 
  का क्षेत्र और कोष 
  बढ़ता चला गया। 
  उस सब सामग्री की 
  जाँच पड़ताल की 
  वैज्ञानिक कला 
  का भी विकास 
  होता गया। प्राप्त 
  ज्ञान को को सजीव 
  भाषा में गुंफित 
  करने की कला 
  ने आश्चर्यजनक 
  उन्नति कर ली है, 
  फिर भी अतीत 
  के दर्शन के लिए 
  कल्पना कुछ तो 
  अभ्यास, किंतु अधिकतर 
  व्यक्ति की नैसर्गिक 
  क्षमता एवं सूक्ष्म 
  तथा क्रांत दृष्टि 
  पर आश्रित है। 
  यद्यपि इतिहास का 
  आरंभ एशिया में 
  हुआ, तथापि उसका 
  विकास यूरोप 
  में विशेष रूप से 
  हुआ।</p>
<p  >इतिहास न्यूनाधिक 
  उसी प्रकार का 
  सत्य है जैसा विज्ञान 
  और दर्शनों 
  का होता है। 
  जिस प्रकार विज्ञान 
  और दर्शनों 
  में हेरफेर होते 
  हैं उसी प्रकार 
  इतिहास के चित्रण 
  में भी होते रहते 
  हैं। मनुष्य के बढ़ते 
  हुए ज्ञान और साधनों 
  की सहायता से 
  इतिहास के चित्रों 
  का संस्कार, उनकी 
  पुरावृत्ति और 
  संस्कृति होती 
  रहती है। प्रत्येक 
  युग अपने-अपने 
  प्रश्न उठाता है और 
  इतिहास से उनका 
  समाधान ढूंढ़ता 
  रहता है। इसीलिए 
  प्रत्येक युग, समाज 
  अथवा व्यक्ति इतिहास 
  का दर्शन अपने 
  प्रश्नों के दृष्टिबिंदुओं 
  से करता रहता 
  है। यह सब होते 
  हुए भी साधनों 
  का वैज्ञानिक 
  अन्वेषण तथा निरीक्षण, 
  कालक्रम का विचार, 
  परिस्थिति की 
  आवश्यकताओं तथा 
  घटनाओं के प्रवाह 
  की बारीकी से 
  छानबीन और 
  उनसे परिणाम 
  निकालने में सर्तकता 
  और संयम की 
  अनिवार्यता अत्यंत 
  आवश्यक है। उनके 
  बिना ऐतिहासिक 
  कल्पना और कपोलकल्पना 
  में कोई भेद 
  नहीं रहेगा। </p>
<p  >इतिहास की 
  रचना में यह अवश्य 
  ध्यान रखना चाहिए 
  कि उससे जो चित्र 
  बनाया जाए वह 
  निश्चित घटनाओं 
  और परिस्थितियों 
  पर दृढ़ता से आधारित 
  हो। मानसिक, 
  काल्पनिक अथवा 
  मनमाने स्वरूप 
  को खड़ा कर ऐतिहासिक 
  घटनाओं द्वारा 
  उसके समर्थन का 
  प्रयत्न करना अक्षम्य 
  दोष होने के 
  कारण सर्वथा 
  वर्जित है। यह भी 
  स्मरण रखना आवश्यक 
  है कि इतिहास 
  का निर्माण बौद्धिक 
  रचनात्मक कार्य 
  है अतएव अस्वाभाविक 
  और असंभाव्य 
  को प्रमाणकोटि 
  में स्थान नहीं दिया 
  जा सकता। इसके 
  सिवा इतिहास 
  का ध्येयविशेष 
  यथावत् ज्ञान 
  प्राप्त करना है। 
  किसी विशेष सिद्धांत 
  या मत की प्रतिष्ठा, 
  प्रचार या निराकरण 
  अथवा उसे किसी 
  प्रकार का आंदोलन 
  चलाने का साधन 
  बनाना इतिहास 
  का दुरुपयोग 
  करना है। ऐसा 
  करने से इतिहास 
  का महत्व ही नहीं 
  नष्ट हो जाता, 
  वरन् उपकार 
  के बदले उससे 
  अपकार होने 
  लगता है जिसका 
  परिणाम अंततोगत्वा 
  भयावह होता 
  है।</p>
<p  >इतिहास का 
  क्षेत्र बड़ा व्यापक 
  है। प्रत्येक व्यक्ति, 
  विषय, अन्वेषण आंदोलन 
  आदि का इतिहास 
  होता है, यहाँ 
  तक कि इतिहास 
  का भी इतिहास 
  होता है। अतएव 
  यह कहा जा सकता 
  है कि दार्शनिक, 
  वैज्ञानिक आदि 
  अन्य दृष्टिकोणों 
  की तरह ऐतिहासिक 
  दृष्टिकोण की 
  अपनी निजी विशेषता 
  है। वह एक विचारशैली 
  है जो प्रारंभिक 
  पुरातन काल 
  से और विशेषत: 
  १७वीं सदी से सभ्य 
  संसार में व्याप्त 
  हो गई। १९वीं सदी 
  से प्राय: प्रत्येक 
  विषय के अध्ययन 
  के लिए उसके विकास 
  का ऐतिहासिक 
  ज्ञान आवश्यक समझा 
  जाता है। इतिहास 
  के अध्ययन से मानव 
  समाज के विविध 
  क्षेत्रों का जो 
  व्यावहारिक ज्ञान 
  प्राप्त होता है 
  उससे मनुष्य की 
  परिस्थितियों 
  को आँकने, व्यक्तियों 
  के भावों और 
  विचारों तथा 
  जनसमूह की प्रवृत्तियों 
  आदि को समझने 
  के लिए बड़ी सुविधा 
  और अच्छी खासी 
  कसौटी मिल 
  जाती है। </p>
<p  >इतिहास प्राय: 
  नगरों, प्रांतों 
  तथा विशेष देशों 
  के या युगों के 
  लिखे जाते हैं। 
  अब इस ओर चेष्ठा 
  और प्रयत्न होने 
  लगे हैं कि यदि 
  संभव हो तो 
  सभ्य संसार ही 
  नहीं, वरन् मनुष्य 
  मात्र के सामूहिक 
  विकास या विनाश 
  का अध्ययन भूगोल 
  के समान किया 
  जाए। इस ध्येय की 
  सिद्ध यद्यपि असंभव 
  नहीं, तथापि बड़ी 
  दुस्तर है। इसके 
  प्राथमिक मानचित्र 
  से यह अनुमान 
  होता है कि विश्व 
  के संतोषजनक 
  इतिहास के लिए 
  बहुत लंबे समय, 
  प्रयास और संगठन 
  की आवश्यकता है। 
  कुछ विद्वानों 
  का मत है कि यदि 
  विश्वइतिहास की 
  तथा मानुषिक 
  प्रवृत्तियों के 
  अध्ययन से कुछ सर्वव्यापी 
  सिद्धांत निकालने 
  की चेष्टा की गई 
  तो इतिहास समाजशास्त्र 
  में बदलकर अपनी 
  वैयक्तिक विशेषता 
  खो बैठेगा। यह 
  भय इतना चिंताजनक 
  नहीं है, क्योंकि 
  समाजशास्त्र के 
  लिए इतिहास की 
  उतनी ही आवश्यकता 
  है जितनी इतिहास 
  को समाजशासत्र 
  की। वस्तुत: इतिहास 
  पर ही समाजशास्त्र 
  की रचना संभव 
  है।</p>
<p  >एशियाइयों 
  में चीनियों, 
  किंतु उनसे भी अधिक 
  इस्लामी लोगों 
  को, जिनको कालक्रम 
  का महत्व अच्छे प्रकार 
  ज्ञात था, इतिहासरचना 
  का विशेष श्रेय 
  है। मुसलमानों 
  के आने के पहले 
  हिंदुओं की इतिहास 
  संबंध में अपनी 
  अनोखी धारण 
  थी। कालक्रम के 
  बदले वे सांस्कृतिक 
  और धार्मिक विकास 
  या ्ह्रास के युगों 
  के कुछ मूल तत्वों 
  को एकत्रित कर 
  और विचारों 
  तथा भावनाओं 
  के प्रवर्तनों 
  और प्रतीकों 
  का सांकेतिक 
  वर्णन करके तुष्ट 
  हो जाते थे। उनका 
  इतिहास प्राय: काव्यरूप 
  में मिलता है 
  जिसमें सब कच्ची 
  पक्की सामग्री मिली 
  जुली, उलझी और 
  गुथी पड़ी है। उसके 
  सुलझाने के कुछ-कुछ 
  प्रयत्न होने लगे 
  हैं, किंतु कालक्रम 
  के अभाव में भयंकर 
  कठिनाइयाँ पड़ 
  रही हैं।</p>
<p  >वर्तमान सदी 
  में यूरोपीय 
  शिक्षा में दीक्षित 
  हो जाने से ऐतिहासिक 
  अनुसंधान की 
  हिंदुस्तान में उत्तरोत्तर 
  उन्नति होने लगी 
  है। इतिहास की 
  एक नहीं, सहस्रों 
  धाराएँ हैं। स्थूल 
  रूप से उनका प्रयोग 
  राजनीतिक, आर्थिक 
  और सामाजिक 
  क्षेत्रों में अधिक 
  हुआ है। इसके सिवा 
  अब व्यक्तियों में 
  सीमित न रखकर 
  जनता तथा उसके 
  संबंध का ज्ञान 
  प्राप्त करने की 
  ओर अधिक रुचि 
  हो गई है।</p>
<p style="text-align: left;"   align="RIGHT">(रा.प्र.त्रि.) </p>
<p><b></b></p>
</font> 
</body></html>