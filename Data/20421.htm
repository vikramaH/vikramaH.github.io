<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >एस्किशहर</b> 
  यह तुर्की का एक 
  प्रसिद्ध नगर तथा 
  इसी नाम के प्रांत 
  की राजधानी 
  है। यह पुरसक 
  सू नदी के दाहिने 
  तट पर मारमोरा 
  सागर से दक्षिण-पूर्व 
  ९० मील की दूरी 
  पर स्थित है। हैदरपाशा-अगोरा 
  रेलवे भी एस्शिहर 
  से गुजरती है। 
  प्राचीन काल से 
  यह नगर अपने 
  गरम जल के स्रोतों 
  के लिए प्रसिद्ध रहा 
  है। इसके गंधक 
  मिश्रित जल में 
  मार्जन करके 
  सहस्रों मनुष्यों 
  ने अपनी शारीरिक 
  व्याधियों से मुक्ति 
  प्राप्त की है। इसके 
  निकटवर्ती क्षेत्र 
  में 'मीयरशम' 
  नामक उच्च कोटि 
  की मिट्टी प्रचुर 
  मात्रा में मिलती 
  है। इसी कारण 
  इस नगर में मीयरशम 
  के हुक्के बहुत 
  बनते हैं। इसकी 
  जलवायु अच्छी है। 
  पुरसक नदी में 
  मछलियों का 
  बाहुल्य है तथा 
  इसकी घाटी बड़ी 
  उपजाऊ है; अत: एस्किशहर 
  प्रांत काफी संपन्न 
  है। सन् १९६५ ई. में 
  इसकी जनसंख्या 
  ४,१५,१०१ थी। नगर की 
  जनसंख्या लगभग 
  १,७३,९०० (१९६५) थी। सन् १९२३ की 
  तुर्की-यूनानी 
  संधि के पूर्व 
  इस नगर में बहुत 
  से यूनानी तथा 
  ईसाई लोग रहते 
  थे। आजकल यह नगर 
  पूर्णतया तुर्की 
  संस्कृति का परिचायक 
  है।	(ले.रा.सिं.)</font></p>
</body></html>