<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p style="text-align: left;"   class="MsoBodyTextIndent2"><b><span   style="font-size: 16pt; text-align: left;">फैराडे, माइकेल</span></b> 
  अंग्रेज भौतिक विज्ञानी एवं रसायनज्ञ थे। इस महान् वैज्ञानिक 
  का जन्म २२ सितंबर, १७९१ ई. को हुआ। इनके पिता बहुत गरीब 
  थे और लुहारी का कार्य करते थे। इन्होंने अपना जीवन लंदन 
  में जिल्दसाज की नौकरी से प्रारंभ किया। समय मिलने पर रसायन 
  एव विद्युत् भौतिकी पर पुस्तकें पढ़ते रहते थे। सन् १८१३ ई. 
  में प्रसिद्ध रसायनज्ञ, सर हफ्रीं डेबी, के व्याख्यान सुनने का इन्हें 
  सौभाग्य प्राप्त हुआ। इन व्याख्यानों पर फैराडे ने टिप्पणियाँ 
  लिखीं और डेबी के पास भेजीं। सर हफ्रीं डेबी इन टिप्पणियों 
  से बड़े प्रभावित हुए और अपनी अनुसंधानशाला में इन्हें अपना 
  सहयोगी बना लिया। फैराडे ने लगन के साथ कार्य किया और 
  निरंतर प्रगति कर सन् १८३३ में रॉयल इंस्टिट्यूट में रसायन 
  के प्राध्यापक हो गए।</p>
<p style="text-align: left;"   class="MsoBodyTextIndent2">अपने जीवनकाल में फैराडे ने अनेक खोजें 
  कीं। सन् १८३१ में विद्युच्चुंबकीय प्रेरण के सिद्धांत की महत्वपूर्ण 
  खोज की। चुंबकीय क्षेत्र में एक चालक को घुमाकर विद्युत्-वाहक-बल 
  उत्पन्न किया। इस सिद्धांत पर भविष्य में जनित्र (<span padma_font_family_property="DV1-TTSurekh" style="font-family: DV1-TTSurekh;">generator</span>) वना तथा आधुनिक विद्युत् इंजीनियरी 
  की नींव पड़ी। इन्होंने विद्युद्विश्लेषण पर महत्वपूर्ण कार्य किए 
  तथा विद्युद्विश्लेषण के नियमों की स्थापना की, जो फैराडे के नियम 
  कहलाते हैं। विद्युद्विश्लेषण में जिन तकनीकी शब्दों का उपयोग 
  किया जाता है, उनका नामकरण भी फैराडे ने ही किया। क्लोरीन 
  गैस का द्रवीकरण करने में भी ये सफल हुए। परावैद्युतांक, प्राणिविद्युत्, 
  चुंबकीय क्षेत्र में रेखा ध्रुवित प्रकाश का घुमाव, आदि विषयों 
  में भी फैराडे ने योगदान किया। आपने अनेक पुस्तकें लिखीं, जिनमें 
  सबसे उपयोगी पुस्तक 'विद्युत् में प्रायोगिक गवेषणाएँ' (<span padma_font_family_property="DV1-TTSurekh" style="font-family: DV1-TTSurekh;">Experimental Researches in Electricity</span>) 
  है।</p>
<p style="text-align: left;"   class="MsoBodyTextIndent2">फैराडे जीवन भर अपने कार्य में रत रहे। 
  ये इतने नम्र थे कि इन्होंने कोई पदवी या उपाधि स्वीकार 
  न की। रायल सोसायटी के अध्यक्ष पद को भी अस्वीकृत कर दिया। 
  धुन एवं लगन से कार्य कर, महान् वैज्ञानिक सफलता प्राप्त करने 
  का इससे अच्छा उदाहरण वैज्ञानिक इतिहास में न मिलेगा। हर 
  फ्री डेवी भी फैराडे को अपनी सबसे बड़ी खोज मानते थे।</p>
<p style="text-align: left;"   class="MsoBodyTextIndent2">इस
 महान वैज्ञानिक की मृत्यु २५ अगस्त, 
  १८६७ ई. को 
हुई।  
 
  (अंगिका प्रसाद सक्सेना)</p>
</body></html>