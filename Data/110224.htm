<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;"><img src="110224_files/110242-1.gif" align="left" height="159" width="307">शार्क</span></b><span   style="font-size: 14pt; font-family: DV-TTSurekhEN;"> सिलैकिआई (</span><span padma_font_family_property="Courier" style="font-size: 14pt; font-family: Courier;">Selachii</span><span   style="font-size: 14pt; font-family: DV-TTSurekhEN;">) 
    उपवर्ग की उपास्थियुक्त मछलियाँ हैं, जो संसार के सभी समुद्रों 
    में पाई जाती हैं। कंकाल में अस्थि की अनुपस्थिति तथा शिर 
    के पिछले भाग में प्रत्येक ओर पाँच से सात गिलछिद्र, इनके 
    अस्थिल मछलियों से अलग करते हैं। इन मछलियों में वायुआशय 
    (</span><span padma_font_family_property="Courier" style="font-size: 14pt; font-family: Courier;">air bladder</span><span   style="font-size: 14pt; font-family: DV-TTSurekhEN;">) भी नहीं होता।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्ररूपी 
    शार्क मछलियाँ क्रियाशील तथा मछलियों को खानेवाली होती 
    हैं और सामान्यत: नीले या हरे रंग की होती हैं। इनकी त्वचा 
    छोटे छोटे पट्टाभ शल्कों (</span><span padma_font_family_property="Courier" style="font-size: 14pt; font-family: Courier;">placoid scales</span><span   style="font-size: 14pt; font-family: DV-TTSurekhEN;">) 
    से ढँकी होने के कारण खुरदरी होती है। इनका शरीर साधारण 
    मछलियों के आकार का होता है। प्रोथ (</span><span padma_font_family_property="Courier" style="font-size: 14pt; font-family: Courier;">snout</span><span   style="font-size: 14pt; font-family: DV-TTSurekhEN;">) 
    नुकीला होता है तथा धन्वाकार मुँह शिर के निचले भाग में 
    होता है। दाँत त्रिकोणीय होते हैं तथा पूँछ का पिछला सिरा 
    ऊपर की ओर मुड़ा रहता है। कुछ बड़ी शार्क मछलियों के 
    दाँत, जो प्लवकों (</span><span padma_font_family_property="Courier" style="font-size: 14pt; font-family: Courier;">plankton</span><span   style="font-size: 14pt; font-family: DV-TTSurekhEN;">) को खाती हैं, छोटे 
    छोटे होते हैं। समुद्रतल पर पाए जानेवाले शार्कों का मुँह 
    अनुप्रस्थ होता है और इनके दाँत छोटे तथा नोकदार होते 
    हैं। शार्क में कर्तन, छेदन तथा पीसनेवाले दाँत भी होते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">शिकार 
    को खोजने के लिए, इनकी घ्राण इंद्रिय विशेष रूप से विकसित 
    होती है। कुछ शार्क अंडे देते हैं, परंतु अधिकांश सजीवप्रजक 
    (</span><span padma_font_family_property="Courier" style="font-size: 14pt; font-family: Courier;">viviparous</span><span   style="font-size: 14pt; font-family: DV-TTSurekhEN;">) होते हैं। शार्क में 
    आंतरनिषेचन (</span><span padma_font_family_property="Courier" style="font-size: 14pt; font-family: Courier;">internal fertilization</span><span   style="font-size: 14pt; font-family: DV-TTSurekhEN;">) 
    होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सबसे 
    बड़ा एवं अघातक शार्क, जिसे ह्वेल शार्क (</span><span padma_font_family_property="Courier" style="font-size: 14pt; font-family: Courier;">Whale 
    shark</span><span   style="font-size: 14pt; font-family: DV-TTSurekhEN;">) कहते हैं, ५० फुट से भी अधिक लंबा होता है। सौभाग्य 
    से यह मनुष्यों को कोई नुकसान नहीं पहुंचाता है, क्योंकि 
    इसका प्रमुख भोजन समुद्री जीव तथा पौधे होते हैं। यह 
    सबसे बड़ी ज्ञात मछली है। ह्वेल (</span><span padma_font_family_property="Courier" style="font-size: 14pt; font-family: Courier;">Whale</span><span   style="font-size: 14pt; font-family: DV-TTSurekhEN;">), 
    जो मछली के आकार का होता है, वास्तव में मछली नहीं है। 
    यह स्तनपायी वर्ग का एक जंतु है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;"><b style=""><span style="font-size: 16pt; font-family: DV-TTSurekhEN;"><img src="110224_files/110242-2.gif" align="right" height="160" width="334"></span></b>बास्किंग 
    शार्क (</span><span padma_font_family_property="Courier" style="font-size: 14pt; font-family: Courier;">Basking shark</span><span   style="font-size: 14pt; font-family: DV-TTSurekhEN;">) दूसरा अघातक शार्क 
    है। यह आर्कटिक महासागर में पाया जाता है। निस्तुषी शार्क 
    (</span><span padma_font_family_property="Courier" style="font-size: 14pt; font-family: Courier;">Thresher 
    shark</span><span   style="font-size: 14pt; font-family: DV-TTSurekhEN;">) लगभग १५ फुट लंबा होता है। इसकी पूँछ विशेष 
    रूप से लंबी होती है। यह भी अघातक शार्क है तथा समुद्री जल 
    में यह हेरिंग (</span><span padma_font_family_property="Courier" style="font-size: 14pt; font-family: Courier;">Herring</span><span   style="font-size: 14pt; font-family: DV-TTSurekhEN;">) 
    तथा मैक्रेल (</span><span padma_font_family_property="Courier" style="font-size: 14pt; font-family: Courier;">Mackrel</span><span   style="font-size: 14pt; font-family: DV-TTSurekhEN;">) मछलियों के समूहों 
    का पीछा करते हुए पाया जाता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बड़े 
    शार्कों में एक, सक्रिय एवं बहुभोजी शार्क, सफेद शार्क है। इसकी 
    लंबाई ४० फुट तक हो सकती हैं, परंतु बहुधा इतना बड़ा 
    सफेद शार्क नहीं पाया जाता। साधारणत: पाए जानेवाले सफेद 
    शार्कों की लंबाई २० से ३० फुट होती है। यद्यपि इसे सफेद 
    शार्क कहा जाता है, परंतु इसका रंग राख के रंग का होता 
    है। इसकी निचली सतह केवल सफेद होती है। यह मानवभक्षी 
    शार्क गरम समुद्रों में पाया जाता है तथा कभी कभी ही ठंढे 
    जल में प्रवेश करता है। अन्य मानवभक्षी शार्क हैं : व्याघ शार्क 
    (</span><span padma_font_family_property="Courier" style="font-size: 14pt; font-family: Courier;">Tiger shark</span><span   style="font-size: 14pt; font-family: DV-TTSurekhEN;">), अयोधन शिर शार्क 
    (</span><span padma_font_family_property="Courier" style="font-size: 14pt; font-family: Courier;">Hammer headed shark</span><span   style="font-size: 14pt; font-family: DV-TTSurekhEN;">) रेत शार्क (</span><span padma_font_family_property="Courier" style="font-size: 14pt; font-family: Courier;">Sand 
    shark</span><span   style="font-size: 14pt; font-family: DV-TTSurekhEN;">) आदि।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">एक 
    अन्य प्रकार का शार्क, जिसे डॉग फिश (</span><span padma_font_family_property="Courier" style="font-size: 14pt; font-family: Courier;">Dog fish</span><span   style="font-size: 14pt; font-family: DV-TTSurekhEN;">) 
    कहते हैं, आकार में तो छोटा होता है, परंतु यह मछुओं 
    के कार्य में विशेष व्यवधान उपस्थित करता है। आरा शार्क (</span><span padma_font_family_property="Courier" style="font-size: 14pt; font-family: Courier;">Saw 
    shark</span><span   style="font-size: 14pt; font-family: DV-TTSurekhEN;">) </span><span   style="font-size: 14pt; font-family: DV-TTSurekhEN;">इंडोपैसिफिक 
    सागर में पाया जाता है। इसका प्रोथ आगे की ओर बढ़कर एक 
    चौरस फलक बना देता है, जिसके दोनों ओर क्रम से दांत 
    लगे रहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">केवल 
    कुछ शार्क ही मानव खाद्य की दृष्टि से महत्वपूर्ण हैं। इनके 
    सूखे पखों से चीन में जिलेटिन बनाया जाता है। शार्क चर्म 
    का उपयोग लकड़ी के बने सामानों को चिकना करने तथा जूता 
    बनाने में भी किया जाता है। शार्कों का एक विशेष महत्व उनके 
    यकृत में पाए जानेवाले तेल के कारण है, जिसमें विटामिन 
    <b   style="">ए</b> की प्रचुर मात्रा पाई जाती है। 
    इसका व्यापारिक नाम 'शार्क लिवर ऑयल' है। शार्क से 
    सरेस तथा उर्वरक भी तैयार किया जाता है।<span style=""> </span>(नंद कुमार राय.)</span></p>
</div>
</body></html>