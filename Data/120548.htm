<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">ह्यूरन झील</span></b><span   style="font-size: 14pt; font-family: DV-TTSurekhEN;"> 
    संयुक्त राज्य अमरीका की बड़ी झीलों में इसका सुपीरियर झील 
    के बाद दूसरा स्थान है। मिचिगन और एरी झीलों के बीच स्थित 
    यह ४०० किमी. लंबी एवं २४८ किमी चौड़ी है। इसका क्षेत्रफल ५८,८८० 
    वर्ग किमी है। इस झील का ३४,००८ वर्ग किमी भाग कनाडा में 
    पड़ता है। ह्यूरन झील का सबसे गहरा भाग २२७ मी. है। सुपीरियर 
    एवं मिचिगन झीलों से पानी ह्यूरन झील में आता है तथा सैंट 
    क्लेयर नदी, सेंट क्लेयर झील एवं डिट्रायट नदी में से होकर 
    इसका पानी ईरी झील में चला जाता है। ह्यूरन झील में अप्रैल 
    से लेकर दिसंबर तक जलयान चला करते हैं। ईरी, सुपीरियर 
    एवं मिचिगन झीलों के बंदरगाहों से व्यापार होता है। व्यापार 
    की मुख्य वस्तुएँ लौहखनिज, अनाज, चूनापत्थर एवं कोयला हैं। 
    राकपोर्ट एवं रोजर्स सिटी पश्चिमी तट पर मुख्य बंदरगाह 
    हैं जहाँ बड़े-बड़े जलयान चले आते हैं। इसका पानी बहुत 
    स्वच्छ है और अनेक प्रकार की मछलियाँ इस पानी में पाई 
    जाती हैं। झील के उत्तरी भाग में कुछ छोटे छोटे द्वीप भी हैं।<span   style="">  
 
    </span>(राजेंद्र प्रसाद सिंह)</span></p>
</div>
</body></html>