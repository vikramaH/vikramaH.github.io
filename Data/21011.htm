<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >काशी </b>वाराणसी, 
  बनारस, भारत 
  की जगत्प्रसिद्ध 
  प्राचीन नगरी 
  जो गंगा के वाम 
  (उत्तर) तट पर उत्तर 
  प्रदेश के दक्षिण-पूर्वी 
  कोने में वरुणा 
  और असी नदियों 
  के गंगासंगमों 
  के बीच बसी हुई 
  है। इस स्थान पर 
  गंगा ने प्राय: 
  चार मील का 
  दक्षिण से उत्तर की 
  ओर घुमाव लिया 
  है और इसी घुमाव 
  के ऊपर इस नगरी 
  की स्थिति है। इस 
  नगर का प्राचीन 
  वाराणसी नाम 
  लोकोच्चारण 
  से बनारस हो 
  गया था जिसे 
  उत्तर प्रदेशीय सरकार 
  ने शासकीय रूप 
  से पूर्ववत् 
  वाराणसी कर 
  दिया है।</font></p>
<p><font    size="4">हरिवंशपुराण 
  के अनुसार काशी 
  को बसानेवाला 
  भरतवंशी राजा 
  'काश' था। कुछ विद्वानों 
  के मत में काशी 
  वैदिक काल से 
  भी पूर्व की नगरी 
  है। शिव की उपासना 
  का प्राचीनतम 
  केंद्र होने के 
  कारण ही इस धारणा 
  का जन्म हुआ जान 
  पड़ता है; क्योंकि 
  सामान्य रूप से 
  शिवोपासना 
  को पूर्ववैदिककालीन 
  माना जाता है। 
  वैसे, काशी जनपद 
  के निवासियों 
  का सर्वप्रथम उल्लेख 
  हमें अर्थर्ववेद 
  की पैप्पलादसंहिता 
  में (५, २२, १४) मिलता है। 
  शुक्लयजुर्वेद के 
  शतपथ ब्राह्मण में 
  (१३५,४,१९) काशिराज धृतराष्ट्र 
  का उल्लेख है जिसे 
  शतानीक सत्राजित् 
  ने पराजित किया 
  था। बृहदारण्यकोपनिषद् 
  में (२, १, १; ३, ८, २) काशिराज 
  अजातशत्रु का भी 
  उल्लेख है। कौषीतकी 
  उपनिषद् (४,१) और 
  बौधायन श्रौतसूत्र 
  में काशी और 
  विदेह तथा गोपथ 
  ब्राह्मण में काशी 
  और कोसल जनपदों 
  का साथ-साथ वर्णन 
  है। इसी प्रकार 
  काशी, कोसल 
  और विदेह के 
  सामान्य पुरोहित 
  जलजातूकर्ण्य 
  का नाम शांखायन 
  श्रौतसूत्र में 
  प्राप्य है। काशी 
  जनपद की प्राचीनता 
  तथा इसकी स्थिति 
  इन उपर्युक्त उल्लेखों 
  से स्पष्ट हो जाती 
  है। वाल्मीकि रामायण 
  में (किष्किंधा कांड 
  ४०, २२) सुग्रीव द्वारा 
  वानरसेना को 
  पूर्वदिशा की 
  ओर भेजे जाने 
  के संदर्भ में 
  काशी और कोसल 
  जनपद के निवासियों 
  का एक साथ उल्लेख 
  किया गया है</font><font padma_font_family_property="serif" size="4">&#8211;</font><font    size="4">'महीं 
  कालमहीं चापि 
  शैलकानन शोभिंता। 
  ब्रह्ममालन्विदेहांश्च 
  मालवान्काशिक 
  सलान्'। महाभारत 
  में काशी जनपद 
  के अनेक उल्लेख हैं 
  और काशिराज 
  की कन्याओं के 
  भीष्म द्वारा अपहरण 
  की कथा तो सर्वविदित 
  ही है (आदि पूर्व, 
  अध्याय १०२)। महाभारत 
  के युद्ध में काशिराज 
  ने पांडवों का 
  साथ दिया था।</font></p>
<p><font    size="4">बौद्ध काल 
  में, गौतम बुद्ध 
  के जन्म के पूर्व 
  तथा उनके समय 
  में काशी को 
  बहुत प्रसिद्धि प्राप्त 
  हो चुकी थी। अंगुत्तरनिकाय 
  में काशी की भारत 
  के १६ महाजनपदों 
  में गणना की गई 
  है। जातक कथाओं 
  में काशी जनपद 
  का अनेक बार उल्लेख 
  आया है, जिससे 
  ज्ञात होता है 
  कि काशी उस समय 
  विद्या तथा व्यापार 
  दोनों का ही 
  केंद्र थी। अक्तिजातक 
  में बोधिसत्व 
  के १६ वर्ष की आयु 
  में वहाँ जाकर 
  विद्या ग्रहण करने 
  का उल्लेख है। खंडहालजातक 
  में काशी के सुंदर 
  और मल्यवान 
  रेशमी कपड़ों 
  का वर्णन है। भीमसेनजातक 
  में यहाँ के उत्तम 
  सुगंधित द्रव्यों 
  का भी उल्लेख है। 
  जातककथाओं 
  से स्पष्ट है कि बुद्धपूर्वकाल 
  में काशी देश 
  पर ब्रह्मदत्त नाम 
  के राजकुल का 
  बहुत दिनों तक 
  राज्य रहा। इन 
  कहानियों से 
  यह भी प्रकट है 
  कि कोशी नगरनाम 
  के अतिरिक्त एक देश 
  या जनपद का नाम 
  भी था। उसका दूसरा 
  नगरनाम वाराणसी 
  था। इस प्रकार काशी 
  जनपद की राजधानी 
  के रूप में वाराणसी 
  का नाम धीरे-धीरे 
  प्रसिद्ध हो गया 
  और कालांतर 
  में काशी और 
  वाराणसी ये 
  दोनों अभिधान 
  समानार्थक हो 
  गए। काशी और 
  वहाँ प्रचलित 
  शिवोपासना 
  का उल्लेख महाभारत 
  में भी है</font><font padma_font_family_property="serif" size="4">&#8211;</font><font    size="4">ततो 
  वाराणसीं गत्वा 
  अर्चयित्वा वषध्वजम्</font><font padma_font_family_property="serif" size="4">&#8211;</font><font    size="4">वनपर्व, 
  ८४,७८। कहा जाता है 
  'वाराणसी' नाम 
  वरुणा और असी 
  नदियों पर इस 
  नगरी की स्थिति 
  होने से पड़ा है। 
  कीथ के अनुसार 
  (दे. वैदिक इंडेक्स</font><font padma_font_family_property="serif" size="4">&#8211;</font><font    size="4">'काशी') 
  वरुणा नदी का 
  उल्लेख अर्थर्ववेद 
  के इस मंत्र में है</font><font padma_font_family_property="serif" size="4">&#8211;</font><font    size="4">'वारिद 
  वारयातै वरुणावत्यामधि। 
  तत्रामृतस्यासिक्तं 
  तेना ते वारये 
  विषम्' (४, ७, १)। युवजयजातक 
  में वाराणसी 
  के ब्रह्मवद्धन (उब्रह्मवर्धन), 
  सुरूंधन, सुदस्सन 
  (उसुदर्शन), पुप्फवती 
  (उपुष्पवती) और 
  रम्म (उरम्या?) एवं 
  संखजातक में 
  मालिनी आदि 
  नाम मिलते हैं। 
  लोसकजातक 
  में वाराणसी 
  के चारों ओर 
  की खाई या परिखा, 
  का वर्णन है। गौतम 
  बुद्ध के समय में 
  काशी राज्य कोसल 
  जनपद के अंतर्गत 
  था। कोसल की 
  राजकुमारी 
  का मगधराज 
  बिंबिसार के 
  साथ विवाह होने 
  के समय काशी 
  को दहेज में दे 
  दिया गया था। 
  बुद्ध ने अपना सर्वप्रथम 
  उपदेश वाराणसी 
  के संनिकट सारनाथ 
  में दिया था जिससे 
  उसके तत्कालीन 
  धार्मिक तथा सांस्कृतिक 
  महत्व का पता चलता 
  है। बिंबिसार 
  के पुत्र अजातशत्रु 
  ने काशी को मगध 
  राज्य का अभिन्न 
  भाग बना लिया 
  और तत्पश्चात् 
  मगध के उत्कर्षकाल 
  में इसकी यही स्थिति 
  बनी रही। बौद्ध 
  धर्म की अवनति 
  तथा हिंदू धर्म 
  के पुनर्जागरण 
  काल में काशी 
  का महत्व संस्कृत 
  भाषा तथा हिंदू 
  संस्कृति के केंद्र 
  के रूप में निरंतर 
  बढ़ता ही गया, 
  जिसका प्रमाण 
  उस काल में लिखे 
  गए या पुन: संपादित 
  पुराणों द्वारा 
  प्राप्त होता है। 
  स्कंदपुराण में 
  तो स्वतंत्र रूप 
  से काशी के माहात्म्य 
  पर 'काशीखंड' 
  नामक अध्याय लिखा 
  गया। पुराणों 
  में काशी को 
  मोक्षदायिनी 
  पुरियों में 
  स्थान दिया गया 
  है। चीनी यात्री 
  फ़ाह्यान (चौथी 
  शती ई.) और युवाच्वांग 
  अपनी मात्रा के 
  दौरान काशी 
  आए थे। युवानच्यांग 
  ने सातवीं शताब्दी 
  ई. के पूर्वार्ध 
  में यहाँ लगभग 
  ३० बौद्ध बिहार 
  और १०० हिंदू मंदिर 
  देखे थे। नवीं शताब्दी 
  ई. में जगद्गुरु 
  शंकराचार्य 
  ने अपने विद्याप्रचार 
  से काशी को भारतीय 
  संस्कृति तथा 
  नवोदित आर्य 
  धर्म का सर्वाधिक 
  महत्वपूर्ण केंद्र 
  बना दिया। काशी 
  की यह सांस्कृतिक 
  परंपरा आज 
  तक अविच्छिन्न रूप 
  से चली आ रही 
  है।</font></p>
<font size="2">
<p><font    size="4">हमारे 
  इतिहास के मध्य 
  युग में मुसलमानों 
  के आक्रमण के पश्चात् 
  उस समय के अन्य सांस्कृतिक 
  केंद्रों की भाँति 
  काशी को भी 
  दुर्दिन देखना 
  पड़ा। ११९३ ई में मुहम्मद 
  गौरी ने कन्नौज 
  को जीत लिया, 
  जिससे काशी 
  का प्रदेश भी, जो 
  इस समय कन्नौज 
  के राठौड़ राजाओं 
  के अधीन था, मुसलमानों 
  के अधिकार में 
  आ गया। दिल्ली के 
  सुल्तानों के आधिपत्यकाल 
  में भारत की प्राचीन 
  सांस्कृतिक परंपराओं 
  को काशी के ही 
  अंक में शरण मिली। 
  कबीर और रामानंद 
  के धार्मिक और 
  लोकमानस के 
  प्रेरक विचारों 
  ने उसे जीता-जागता 
  रखने में पर्याप्त 
  सहायता दी। मुगल 
  सम्राट् अकबर 
  ने हिंदू धर्म की 
  प्राचीन परंपराओं 
  के प्रति जो उदारता 
  और अनुराग 
  दिखाया, उसकी 
  प्रेरणा पाकर 
  भारतीय संस्कृति 
  की धारा, जो 
  बीच के काल में 
  कुछ क्षीण हो चली 
  थी, पुन: वेगवती 
  हो गई और 
  उसने तुलसीदास, 
  मधुसूदन सरस्वती 
  और पंडितराज 
  जगन्नाथ जैसे 
  महाकवियों और 
  पंडितों को जन्म 
  दिया एवं काशी 
  पुन: अपने प्राचीन 
  गौरव की अधिकारिणी 
  बन गई। किंतु शीघ्र 
  ही इतिहास के 
  अनेक उलटफेरों 
  के देखनेवाली 
  इस नगरी को 
  औरंगजेब की 
  धर्मांधता का 
  शिकार बनना 
  पड़ा। उसने हिंदू 
  धर्म के अन्य पवित्र 
  स्थानों की भाँति 
  काशी के भी प्राचीन 
  मंदिरों को 
  विध्वस्त करा दिया। 
  मूल विश्वनाथ 
  के मंदिर को 
  तुड़वाकर उसके 
  स्थान पर एक बड़ी 
  मसजिद बनवाई 
  जो आज भी वर्तमान 
  है। मुगल साम्राज्य 
  की अवनति होने 
  पर अवध के नवाब 
  सफ़दरजंग ने 
  काशी पर अधिकार 
  कर लिया; किंतु 
  उसके पौत्र ने 
  उसे ईस्ट इंडिया 
  कंपनी को दे 
  डाला। वर्तमान 
  काशीनरेश के 
  पूर्वज बलवंतसिंह 
  ने अवध के नवाब 
  से अपना संबंधविच्छेद 
  कर लिया था। 
  इस प्रकार काशी 
  की वर्तमान रियासत 
  का जन्म हुआ। चेतसिंह, 
  जिन्होंने वारेन 
  हेस्टिंग्ज़ से लोहा 
  लिया था, इन्हीं के 
  पुत्र थे। स्वतंत्रता 
  मिलने के पश्चात् 
  काशी की रियासत 
  भारत राज्य का 
  अविच्छिन्न अंग बन 
  गई है।</font></p>
<p><font    size="4">काशी में 
  इस समय लगभग 
  १,५०० मंदिर हैं, जिनमें 
  से बहुतों की 
  परंपरा इतिहास 
  के विविध कालों 
  से जुड़ी हुई है। 
  इनमें विश्वनाथ, 
  संकटमोचन 
  और दुर्गा के 
  मंदिर भारत 
  भर में प्रसिद्ध हैं। 
  विश्वनाथ के मूल 
  मंदिर की परंपरा 
  अतीत के इतिहास 
  के अज्ञात युगों 
  तक चली गई है। 
  वर्तमान मंदिर 
  अधिक प्राचीन नहीं 
  है। इसके शिखर 
  पर महाराजा 
  रणजीत सिंह ने 
  सोने के पत्तर 
  चढ़वा दिए थे। संकटमोचन 
  के मंदिर की 
  स्थापना गोस्वामी 
  तुलसीदास ने 
  की थी। दुर्गा 
  के मंदिर को 
  १७वीं शती में मराठों 
  ने बनवाया था। 
  घाटों के तट 
  पर भी अनेक मंदिर 
  बने हुए हैं। इनमें 
  सबसे प्राचीन 
  गहड़वालों का 
  बनवाया राजघाट 
  का 'आदिकेशव' 
  मंदिर है। प्रसिद्ध 
  घाटों में दशाश्वमेध, 
  मणिकार्णिंका, 
  हरिश्चंद्र और 
  तुलसीघाट की 
  गिनती की जा 
  सकती है। दशाश्वमेध 
  घाट पर ही जयपुर 
  नरेश जयसिंह 
  द्वितीय का बनवाया 
  हुआ मानमंदिर 
  या वेधशाला 
  है। दशाश्वमेध 
  घाट तीसरी सदी 
  के भारशिव नागों 
  के पराक्रम का 
  स्मारक है। उन्होंने 
  जब-जब अपने शत्रुओं 
  को पराजित 
  किया तब-तब यहीं 
  अपने यज्ञ का अवभृथ 
  स्नान किया। इस 
  प्रकार के दस विजय 
  यज्ञों से संबंधित 
  काशी का यह घाट 
  दशाश्वमेध नाम 
  से विख्यात हुआ। 
  नवीन मंदिरों 
  में भारतमाता 
  का मंदिर तथा 
  तुलसीमानस 
  मंदिर प्रसिद्ध 
  हैं। आधुनिक शिक्षा 
  के केंद्र काशी 
  विश्वविद्यालय की 
  स्थापना महामना 
  मदनमोहन मालवीय 
  ने १९१६ ई. में की; वैसे, 
  प्राचीन परंपरा 
  की संस्कृत पाठशालाएँ 
  तो यहाँ सैकड़ों 
  ही हैं जो संपूर्णानंद 
  संस्कृत विश्वविद्यालय, 
  काशी (संस्थापित 
  १९५८ ई.) से संबद्ध है। 
  इसके अतिरिक्त 
  यहाँ काशी विद्यापीठ 
  (संस्थापित १९२१) नामक 
  विश्वविद्यालय भी 
  है जिसमें व्यावहारिक 
  समाजशास्त्र की 
  शिक्षा की भी व्यवस्था 
  है। भारत की 
  सांस्कृतिक राजधानी 
  होने का गौरव 
  इस प्राचीन नगरी 
  को आज भी प्राप्त 
  है। दूसरे शब्दों 
  में यह भी कहा 
  जा सकता है कि 
  काशी ने भारत 
  की सांस्कृतिक 
  एकता के निर्माण 
  तथा संरक्षण में 
  भारी योग दिया 
  है। भारतेंदु 
  आदि साहित्यकारों 
  तथा नागरीप्रचारिणी 
  सभा जैसी संस्थाओं 
  को जन्म देकर 
  काशी ने आधुनिक 
  हिंदी साहित्य को 
  समृद्ध बनाया 
  है।</font></p>
<p><font    size="4">वाराणसी 
  के घाटों का 
  दृश्य बड़ा ही मनोरम 
  है। भागीरथी 
  के धनुषाकार 
  तट पर इन घाटों 
  की पंक्तियाँ दूर 
  तक चली गई हैं। 
  प्रात: काल तो 
  इनकी छटा अपूर्व 
  ही होती है। पुरानी 
  कहावत के अनुसार 
  शामे अवध अर्थात् 
  लखनऊ की शाम 
  और सुबहे बनारस 
  यानी वाराणसी 
  का प्रात:काल देखने 
  योग्य होता है। 
  यहाँ की छोटी-छोटी 
  और असाधारण 
  रूप से सँकरी 
  गलियाँ तथा 
  उनमें स्वच्छंद विचरनेवाले 
  साँड़ अपरिचितों 
  के लिए कुतूहल 
  की वस्तु हैं।	(वि.कु.मा.)</font></p>
</font> 
</body></html>