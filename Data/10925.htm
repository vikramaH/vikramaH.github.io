<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="4"><b  >आम</b></font><font padma_font_family_property="Symbol" face="Symbol" size="2">-</font><font   >अत्यंत 
  उपयोगी, दीर्घजीवी, 
  सघन तथा विशाल 
  वृक्ष है, जो भारत 
  में दक्षिण में कन्याकुमारी 
  से उत्तर में हिमालय 
  की तराई तक 
  (३,००० फुट की ऊँचाई 
  तक) तथा पश्चिम 
  में पंजाब से 
  पूर्व में आसाम 
  तक, अधिकता से 
  होता है। अनुकूल 
  जलवायु मिलने 
  पर इसका वृक्ष 
  ५०-६० फुट की ऊँचाई 
  तक पहुँच जाता 
  है। वनस्पति वैज्ञानिक 
  वर्गीकरण के अनुसार 
  आम ऐनाकार्डियेसी 
  कुल का वृक्ष है। 
  आम के कुछ वृक्ष 
  बहुत ही बड़े होते 
  हैं। डाक्टर एम.एस.रांधवा 
  (१९४९) के अनुसार बुड़नगांव 
  (चंडीगढ़) में 'छप्पर' 
  नामक आम के एक 
  वृक्ष के तने का 
  घेरा ३२ फुट है, 
  अनेक शाखाएँ पाँच 
  से लेकर १२ फुट 
  तक मोटी और 
  ७० से ८० फुट तक लंबी 
  हैं। छप्पर २,७०० वर्ग 
  गज स्थान घेरे 
  हुए है और उसके 
  फल की औसत वार्षिक 
  उपज ४५० मन है।</font></p>
<font > 
<p  >आम का वृक्ष 
  बड़ा और खड़ा अथवा 
  फैला हुआ होता 
  है; ऊँचाई ३० से 
  ९० फुट तक होती 
  है। छाल खुरदरी 
  तथा मटमैली 
  या काली, लकड़ी 
  कठीली और ठस 
  होती है। इसकी 
  पत्तियाँ सादी, 
  एकांतरित, लंबी, 
  प्रासाकार (भाले 
  की तरह) अथवा 
  दीर्घवृत्ताकार, 
  नुकीली, पाँच 
  से १६ इंच तक लंबी, 
  एक से तीन इंच तक 
  चौड़ी, चिकनी 
  और गहरे हरे 
  रंग की होती 
  है; पत्तियों के 
  किनारे कभी 
  कभी लहरदार 
  होते हैं। वृंत 
  (एँठल) एक से चार 
  इंच तक लंबे, जोड़ 
  के पास फूले 
  हुए होते है। पुष्पक्रम 
  संयुत एकवर्ध्यक्ष 
  (पैनिकिल), प्रशाखित 
  और लोमश होता 
  है। फूल छोटे, 
  हलके बसंती 
  रंग के या ललछौंह, 
  भीनी गंधमय 
  और प्राय: एँठलरहित 
  होते हैं; नर 
  और उभयलिंगी 
  दोनों प्रकार 
  के फूल एक ही बार 
  (पैनिकिल) पर 
  होते हैं। बाह्मदल 
  (सेपल) लंबे अंडे 
  के रूप के, अवतल 
  (कॉनकेव); पंखुडियाँ 
  बाह्मदल की अपेक्षा 
  दुगुनी बड़ी, अंडाकार, 
  तीन से पाँच 
  तक उभड़ी हुई नारंगी 
  रंग की धारियों 
  सहित; बिंब (डिस्क) 
  मांसल, पाँच 
  भागशील (लोब्ड); 
  एक परागयुक्त 
  (फ़र्टाइल) पुंकेसर, 
  चार छोटे और 
  विविध लंबाइयों 
  के बंध्य पुंकेसर 
  (स्टैमिंनोड); परागकोश 
  कुछ कुछ बैंगनी 
  और अंडाशय चिकना 
  होता है। फल 
  सरस, मांसल, 
  अष्ठिल, तरह तरह 
  की बनावट एवं 
  आकारवाला, चार 
  से २५ सेंटीमीटर 
  तक लंबा तथा 
  एक से १० सेंटीमीटर 
  तक घेरेवाला 
  होता है। पकने 
  पर इसका रंग 
  हरा, पीला, जोगिया, 
  सिंदुरिया अथवा 
  लाल होता है। 
  फल गूदेदार, 
  फल का गूदा पीला 
  और नारंगी 
  रंग का तथा स्वाद 
  में अत्यंत रुचिकर 
  होता है। इसके 
  फल का छिलका 
  मोटा या कागजी 
  तथा इसकी गुठली 
  एकल, कठली एवं प्राय: 
  रेशेदार तथा 
  एकबीजक होती 
  है। बीज बड़ा, दीर्घवत्, 
  अंडाकार होता 
  है।</p>
<p  >उद्यान में लगाए 
  जानेवाले आम 
  की लगभग १,४०० जातियों 
  से हम परिचित 
  हैं। इनके अतिरिक्त 
  कितनी ही जंगली 
  और बीजू किस्में 
  भी हैं। गंगोली 
  आदि (सन् १९५५) ने २१० 
  बढ़िया कलमी 
  जातियों का 
  सचित्र विवरण 
  दिया है। विभिन्न 
  प्रकार के आमों 
  के आकार और 
  स्वाद में बड़ा अंतर 
  होता है। कुछ 
  बेर से भी छोटे 
  तथा कुछ, जैसे 
  सहारनपुर 
  का हाथीझूल, 
  भार में दो ढाई 
  सेर तक होते 
  हैं। कुछ अत्यंत खट्टे 
  अथवा स्वादहीन 
  या चेप से भरे 
  होते हैं, परंतु 
  कुछ अत्यंत स्वादिष्ट 
  और मधुर होते 
  हैं। फ्ऱायर (सन् 
  १६७३) ने आम को आडू 
  और खूबानी 
  से भी रुचिकर 
  कहा है और हैमिल्टन 
  (सन् १७२७) ने गोवा 
  के आमों को बड़े, 
  स्वादिष्ट तथा संसार 
  के फलों में सबसे 
  उत्तम और उपयोगी 
  बताया है। भारत 
  के निवासियों 
  में अति प्राचीन 
  काल से आम के 
  उपवन लगाने का 
  प्रेम है। यहाँ की 
  उद्यानी कृषि में 
  काम आनेवाली 
  भूमि का ७० प्रतिशत 
  भाग आम के उपवन 
  लगाने के काम 
  आता है। स्पष्ट है 
  कि भारतवासियों 
  के जीवन और 
  अर्थव्यवस्था का आम 
  से घनिष्ठ संबंध 
  है। इसके अनेक नाम 
  जैसे सौरभ, 
  रसाल, चुवत, 
  टपका, सहकार, 
  आम, पिकवल्लभ आदि 
  भी इसकी लोकप्रियता 
  के प्रमाण हैं। इसे 
  'कल्पवृक्ष' अर्थात् 
  मनोवाछिंत फल 
  देनेवाला भी 
  कहते हैं शतपथ 
  ब्राह्मण में आम की 
  चर्चा इसकी वैदिक 
  कालीन तथा अमरकोश 
  में इसकी प्रशंसा 
  इसकी बुद्धकालीन 
  महत्ता के प्रमाण 
  हैं। मुगल सम्राट् 
  अकबर ने 'लालबाग' 
  नामक एक लाख पेड़ोंवाला 
  उद्यान दरभंगा 
  के समीप लगवाया 
  था, जिससे आम 
  की उस समय की लोकप्रियता 
  स्पष्ट हैं। भारतवर्ष 
  में आम से संबंधित 
  अनेक लोकगीत, 
  आख्यायिकाएँ आदि 
  प्रचलित हैं और 
  हमारी रीति, 
  व्यवहार, हवन, 
  यज्ञ, पूजा, कथा, 
  त्योहार तथा 
  सभी मंगलकायाँ 
  में आम की लकड़ी, 
  पत्ती, फूल अथवा 
  एक न एक भाग प्राय: 
  काम आता है। आम 
  के बौर की उपमा 
  वसंतद्तसे तथा 
  मंजरी की मन्मथतीर 
  से कवियों ने 
  दी है। उपयोगिता 
  की दृष्टि से आम 
  भारत का ही नहीं 
  वरन् समस्त उष्ण 
  कटिबंध के फलों 
  का राजा है और 
  बहुत तरह से 
  उपयोग होता 
  है। कच्चे फल से 
  चटनी, खटाई, 
  अचार, मुरब्बा 
  आदि बनाते हैं। 
  पके फल अत्यंत स्वादिष्ट 
  होते हैं और 
  इन्हें लोग बड़े चाव 
  से खाते हैं। ये 
  पाचक, रेचक और 
  बलप्रद होते हैं।</p>
<p  >आम लक्ष्मीपतियों 
  के भोजन की 
  शोभा तथा गरीबों 
  की उदरपूर्ति 
  का अति उत्तम साधन 
  है। पके फल को 
  तरह तरह से 
  सुरक्षित करके 
  भी रखते हैं। रस 
  का थाली, चकले, 
  कपड़े इत्यादि पर 
  पसार, धूप में 
  सुखा 'अमावट' बनाकर 
  रख लेते हैं। यह 
  बड़ी स्वादिष्ट होती 
  है और इसे लोग 
  बड़े प्रेम से खाते 
  हैं। कहीं कहीं फल 
  के रस को अंडे 
  की सफेदी के 
  साथ मिलाकर 
  अतिसार और 
  आँवे के रोग 
  में देते हैं। पेट 
  के कुछ रोगों 
  में छिलका तथा 
  बीज हितकर होता 
  है। कच्चे फल को 
  भूनकर पना 
  बना, नमक, जीरा, 
  हींग, पोदीना 
  इत्यादि मिलाकर 
  पीते हैं, जिससे 
  तरावट आती 
  है और लू लगने 
  का भय कम रहता 
  है। आम के बीज 
  में मैलिक अम्ल अधिक 
  होता है और 
  यह खूनी बवासीर 
  और प्रदर में 
  उपयोगी है। आम 
  की लकड़ी गृहनिर्माण 
  तथा घरेलू सामग्री 
  बनाने के काम 
  आती है। यह ईधन 
  के रूप में भी अधिक 
  बरती जाती है। 
  आम की उपज के लिए 
  कुछ कुछ बालूवाली 
  भूमि, जिसमें 
  आवश्यक खाद हो 
  और पानी का 
  निकास ठीक हो, 
  उत्तम होती है। 
  आम की उत्तम जातियों 
  के नए पौधे प्राय: 
  भेंटकलम द्वारा 
  तैयार किए जाते 
  हैं (द्र. उद्यान विज्ञान)। 
  कलमों और मुकुलन 
  (बर्डिग) द्वारा भी 
  ऐसी किस्में तैयार 
  की जाती हैं। बीजू 
  आमों की भी अनेक 
  बढ़िया जातियाँ 
  हैं, परतु इनमें 
  विशेष असुविधा 
  यह है कि इस प्रकार 
  उत्पन्न आमों में वांछित 
  पैतृक गुण कभी 
  आते हैं, कभी नहीं 
  (द्र. आनुवंशिकता); 
  इसलिए इच्छानुसार 
  उत्तम जातियाँ 
  इस रीति से नहीं 
  मिल सकतीं। आम 
  की विशेष उत्तम 
  जातियों में वाराणसी 
  का लँगड़ा, बंबई 
  का अलफांजो 
  तथा मलीहाबाद 
  और लखनऊ के 
  दशहरी तथा सफेदा 
  उल्लेखनीय हैं।</p>
<p  >आम का इतिहास 
  अत्यंत प्राचीन है। 
  डी कैडल (सन् १८४४) के 
  अनुसार आम्र प्रजाति 
  (मैंजीफ़ेरा जीनस) 
  संभवत: बर्मा, 
  स्याम तथा मलाया 
  में उत्पन्न हुई; परंतु 
  भारत का आम, 
  मैंजीफ़ेरा इंडिका, 
  जो यहाँ, बर्मा 
  और पाकिस्तान 
  में जगह जगह स्वयं 
  (जंगली अवस्था में) 
  होता है, बर्मा-आसाम 
  अथवा आसाम में 
  ही पहले पहल 
  उत्पन्न हुआ होगा। 
  भारत के बाहर 
  लोगों का ध्यान 
  आम की ओर सर्वप्रथम 
  संभवत: बुद्धकालीन 
  प्रसिद्ध यात्री, हुयेनत्सांग 
  (६३२-४५,) ने आकर्षित किया। 
</p>
<p  > <img src="10925_files/924-1.jpg" align="left" width="222" height="138">आम 
  के अनेक शत्रु हैं। 
  इनमें ऐन्थ्रौ कनोस, 
  जो कवकजनित 
  रोग है और 
  आर्द्रताप्रधान 
  प्रदेशों में अधिक 
  होता है, पाउडरी 
  मिल्डिउ, जो एक अन्य 
  कवक से उत्पन्न होनेवाला 
  रोग है तथा 
  ब्लैक टिप, जो 
  बहुधा ईट चूने 
  के भट्ठों के 
  धुएँ के संसर्ग 
  से होता है, प्रधान 
  हैं। अनेक कीड़े मकोड़े 
  भी इसके शत्रु हैं। 
  इनमें मैंगोहॉपर 
  , मैंगो बोरर, 
  फ्रूट फ़्लाई और 
  दीमक मुख्य हैं। 
  जल-चूना-गंधक-मिश्रण, 
  सुर्ती का पानी 
  तथा संखिया 
  का पानी इन रोगों 
  में लाभकारी 
  होता है।	(शि.कं.पां.)</p>
<p  >आर्युर्वैदिक 
  मतानुसार आम 
  के पंचांग (पाँच 
  अंग) काम आते हैं। 
  इस वृक्ष की अंतर्छाल 
  का क्वाथ प्रदर, 
  खूनी बवासीर 
  तथा फेफड़ों या 
  आँत से रक्तस्राव 
  होने पर दिया 
  जाता है। छाल, 
  जड़ तथा पत्ते कसैले, 
  मलरोधक, वात, 
  पित्त तथा कफ का 
  नाश करनेवाले 
  होते हैं। पत्ते 
  बिच्छू के काटने 
  में तथा इनका धुआँ 
  गले की कुछ व्याधियों 
  तथा हिचकी में 
  लाभदायक है। 
  फूलों का चूर्ण 
  या क्वाथ आतिसार 
  तथा संग्रहणी 
  में उपयोगी कहा 
  गया है। आम का 
  बौर शीतल, 
  वातकारक, मलरोधक, 
  अग्निदीपक, रुचिवर्धक 
  तथा कफ, पित्त, प्रमेह, 
  प्रदर और अतिसार 
  को नष्ट करनेवाला 
  है। कच्चा फल कसैला, 
  खट्टा, वात पित्त 
  को उत्पन्न करनेवाला, 
  आँतों को सिकोड़नेवाला, 
  गले की व्याधियों 
  को दूर करनेवाला 
  तथा अतिसार, 
  मूत्रव्याधि और 
  योनिरोग 
  में लाभदायक 
  बताया गया है। 
  पका फल मधुर, 
  स्निग्ध, वीर्यवर्धक, 
  वातनाशक,शीतल, 
  प्रमेहनाशक तथा 
  व्रण श्लेष्म और 
  रुधिर के रोगों 
  को दूर करनेवाला 
  होता है। यह 
  श्वास, अम्लपित्त, यकृतवृद्धि 
  तथा क्षय में भी 
  लाभदायक है।</p>
<p  >आधुनिक अनुसंधानों 
  के अनुसार आम 
  के फल में विटामिन 
  ए और सी पाए जाते 
  हैं। अनेक वैद्यों 
  ने केवल आम के 
  रस और दूध 
  पर रोगी को 
  रखकर क्षय, संग्रहणी, 
  श्वास, रक्तविकार, 
  दुर्बलता इत्यादि 
  रोगों में सफलता 
  प्राप्त की है। फल 
  का छिलका गर्भाशय 
  के रक्तस्राव, रक्तमय 
  काले दस्तों में 
  तथा मुँंह से 
  बलगम के साथ 
  रक्त जाने में उपयोगी 
  है। गुठली की 
  गरी का चूर्ण 
  (मात्रा २ माश) श्वास, 
  अतिसार तथा प्रदर 
  में लाभदायक 
  होने के सिवाय 
  कृमिनाशक भी 
  है।</p>
</font> 
<p><font ><b  >सं.ग्रं.</b></font><font padma_font_family_property="Symbol" face="Symbol" size="2">-</font><font   >डी.कौंडोल, 
  एँ.: ओरिजिन ऑव 
  कल्टिवेटेड प्लैंट्स 
  (केगान पाल ट्रेंच 
  एँड कं. लंदन, १८८४); गांगुली, 
  एस.आर.आदि: दि 
  मैंगो (इंडियन 
  कांउसिल ऑव 
  ऐग्रिकल्चरल रिसर्च, 
  नई दिल्ली, १९५७); मुकर्जी, 
  एस.के.: दि ओरिजिन 
  ऑव मैंगो (इंडियन 
  जरनल ऑव जेनेटिक्स 
  ऐंड प्लैंट ब्रीडिंग, १९५१); 
  मुकर्जी एस.के. : द 
  मैंगो, इट्स बॉटैनी, 
  कल्टिवेशन ऐंड फ़्यूचर 
  इंप्रूवमेंट स्पेशली 
  ऐज़ ऑब्जर्व्ड इन इंडिया 
  (इकॉनोमिक 
  बॉट. ७ (२): १३२-१६२: एप्रिल-जून); 
  रांधवा, एम.एस. 
  : ए जाएँट मैंगो 
  ट्री; वैविलॉव, 
  एन.आई.: दि आरिजिन, 
  वैरिएशन, इम्म्युनिटी 
  ऐंड ब्रीडिंग ऑव कल्टिवेटेड 
  प्लैंट्स (क्रौटिका 
  बोटैनिका, १३(१।६) 
  १९४९-५०)।	(भा.दा.व.)</font></p>
<p><b><font  size="4"></font></b></p>
</body></html>