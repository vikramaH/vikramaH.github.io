<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">राधाकृष्णदास </span></b>जन्म श्रावण पूर्णिमा, सं. १९२२, पिता 
    का नाम कल्याणदास तथा माता का नाम गंगाबीबी था, जो भारतेंदु 
    हरिश्चंद्र की बूआ थीं। शरीर से प्रकृत्या अस्वस्थ तथा अशक्त होने 
    के कारण इनकी शिक्षा साधारण ही रही पर विद्याध्ययन की ओर 
    रुचि होने से इन्होंने हिंदी, बँगला, उर्दू आदि में अच्छी योग्यता 
    प्राप्त कर ली। पंद्रह वर्ष की अवस्था में ही 'दु:खिनी बाला' 
    नामक छोटा रूपक लिखा। इसके एक ही वर्ष बाद 'निस्सहाय 
    हिंदू' नामक सामाजिक उपन्यास लिखा। इसी के अनंतर 'स्वर्णजता' 
    आदि पुस्तकों का बँगला से हिंदी में अनुवाद किया। भारतीय 
    इतिहास की ओर रुचि हो जाने से इसी काल में 'आर्यचरितामृत' 
    रूप में बाप्पा रावल की जीवनी तथा 'महारानी पद्मावती' 
    रूपक भी लिखा। समाजसुधार पर भी इन्होंने कई लेख लिखे।</p>
  <p   class="MsoBodyTextIndent">यह अत्यंत कृष्णभक्त थे। 'धर्मालाप' 
    रचना में अनेक धर्मों का वार्तालाप कराकर हरिभक्ति को ही 
    अंत में प्रधानता दी है। इन्होंने तीर्थयात्रा कर अनेक कृष्णलीला-भूमियों 
    का दर्शन किया और उनका जो विवरण लिया है वह बड़ा हृदयग्राही 
    है।</p>
  <p   class="MsoBodyTextIndent">काशी नागरीप्रवारिणी सभा, हरिश्चंद्र विद्यालय 
    आदि अनेक सभा संथाओं के उन्नयन में इन्होंने सहयोग दिया। 
    सरस्वती पत्रिका का प्रकाशनारंभ इन्हीं के संपादकत्व में हुआ 
    और अदालतों में नागरी के प्रचार के लिए भी इन्होंने प्रयत्न 
    किया। सभा के हिंदी पुस्तकों के खोज विभाग के कार्य का शुभारंभ 
    इन्हीं के द्वारा हुआ। स्वास्थ्य ठीक न रहने से रोगाक्रांत होकर 
    यह बयासीस वर्ष की अवस्था में १ अप्रैल, सन् १९०७ ई. को गोलोक 
    सिधारे। इनकी अन्य रचनाएँ नागरीदास का जीवन चरित, हिंदी 
    भाषा के पत्रों का सामयिक, इतिहास, राजस्थान केसरी वा महाराणा 
    प्रताप सिंह नाटक, भारतेंदु जी की जीवनी, रहिमन विलास आदि 
    हैं।<span   style="">  
 
    </span>((स्व.) ब्रजरत्नदास)</p>
</div>
</body></html>