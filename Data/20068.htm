<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ईलियन्</b></font><font   >
 (अथवा ईलियानुस् ताक्तिकुस्) ईसवी सन् की द्वितीय शताब्दी का एक यूनानी
 विद्धान् जो रोम में रहता था और जिसने युद्धविद्या के सिद्धांत (ताक्तिके
 थियोरिया) नामक ग्रंथ की रचना की थी। यह ग्रंथ हाद्रियान् अथवा त्राजान 
नामक रोमन सम्राट् को समर्पित किया गया था। इसमें व्यायाम और युद्ध संबंधी 
उन सिद्धांतों का प्रतिपादन किया गया है जो सिकंदर के ग्रीक 
उत्तराधिकारियों द्वारा व्यवहृत होते थे। इस ग्रंथ में पूर्वाचार्यों के 
मतों का विवेचनात्मक वर्णन और व्यायाम संबंधी सूक्ष्म विवरण मिलता है। इसका
 अनुवाद अरबी में भी हुआ और अरबों के ऊपर इसका पर्याप्त प्रभाव पड़ा। स्पेन 
और हालैंड की १६वीं शताब्दी की युद्धविद्या पर भी इस रचना का प्रभाव 
दृष्टिगोचर होता है।	(भो.ना.श.)</font></p>
<font size="2"></font></body></html>