<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >गालाट्स</b></font><font    size="4"> 
  डैन्यूब नदी के 
  बाएँ किनारे 
  पर, नदी के मुहाने 
  से लगभग १४५ किमी. 
  पश्चिम में स्थित, 
  रूमानिया का 
  एक प्रसिद्ध नगर 
  (स्थिति : ४५<sup  >०</sup> ३०</font><font padma_font_family_property="Arial" face="Arial" size="4">&#8217;</font><font    size="4"> 
  उ. अ., २८<sup  >०</sup> पू. दे.)। डैन्यूब 
  की दो सहायक 
  नदियाँ, सिरेत 
  तथा प्रुथ, इस नगर 
  से क्रमश: ५ किमी. 
  पश्चिमी तथा १६ किमी. 
  पूर्व मुख्य नदी 
  से मिलती हैं। 
  यह नगर उपकूलीय 
  दलदली भूमि 
  में अपेक्षाकृत 
  उच्च भूमि पर बसा 
  है। यह रूमानिया 
  के जलसेना विभाग, 
  डैन्यूब जलमार्ग 
  कंपनी तथा वहाँ 
  की व्यापारिक 
  संस्थाओं का प्रधान 
  केंद्र है। यह नगर 
  ब्रैला तथा बुकारेस्ट 
  से रेल द्वारा 
  जुड़ा है। औद्योगिक 
  दृष्टिकोण से भी 
  यह महत्वपूर्ण 
  है। यहाँ खनिज 
  तेल साफ करने, 
  लकड़ी, चीरने, 
  साबुन एवं अनेक 
  रासायनिक पदार्थ 
  बनाने के कारखाने 
  हैं। देश के सभी 
  आयात एवं लकड़ी 
  के निर्यात के 
  लिए गालाट्स 
  ही मुख्य बंदरगाह 
  है। केवल खाद्यान्न 
  के निर्यात में 
  यह ब्रैला के बाद 
  देश में अपना द्वितीय 
  स्थान रखता है। 
  सन् १९४४ में पीछे 
  हटते हुए जर्मन 
  सैनिकों ने इसके 
  पोताश्रय को 
  काफी क्षति पहुँचाई 
  थी। (नर्मदेवर 
  प्रसाद)</font></p>
<font size="2"></font></body></html>