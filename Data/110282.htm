<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">शुक्ल, रामचंद्र 
    </span></b>(सन् १८८४-१९४१ ई.) आलोचक, निबंधकार, साहित्येतिहासकार, 
    कोशकार, अनुवादक, कथाकार और कवि जन्म बस्ती जिले के अगरैना 
    गाँव में। मीरजापुर के लंदन मिशन स्कूल से १९०१ में स्कूल फाइनल 
    परीक्षा पास की जहाँ उनके पिता सुपरवाइजर कानूनगो थे। 
    प्रतिकूल कौटुंबिक परिस्थितियों के कारण आगे की शिक्षा में 
    सफलता न मिल सकी। १९०३ से १९०८ तक 'आनंद कादंबिनी' के 
    सहायक संपादक का कार्य किया। १९०४ से १९०८ तक लंदन मिशन 
    स्कूल में ड्राइंग मास्टर रहे। १९०८ में काशी नागरीप्रचारिणी 
    सभा में 'हिंदी शब्दसागर' के संपादक नियुक्त होकर आए। 
    श्यामसुंदरदास के शब्दों में 'शब्दसागर की उपयोगिता और 
    सर्वांगपूर्णता का अधिकांश श्रेय पं. रामचंद्र शुक्ल को प्राप्त 
    है।' १९१९ में काशी हिंदू विश्वविद्यालय में हिंदी के प्राध्यापक नियुक्त 
    हुए जहाँ १९३७ से जीवन के अंतिम काल (१९४१) तक विभागाध्यक्ष 
    का पद सुशोभित किया।</p>
  <p   class="MsoNormal">प्रमुख रचनाएँ <span style="font-family: Symbol;"><span padma_font_family_property="Symbol" style="">-</span></span> आदर्श 
    जीवन १९१४; विश्वप्रपंच १९२०-२१; बुद्धचरित १९२२; जायसी ग्रंथावली 
    १९२४; हिंदी साहित्य का इतिहास १९२९; संशो. प्रवर्द्धित १९४०; गोस्वामी 
    तुलसीदास संशो. संस्करण १९३३; चिंतामणि प्र.भा. १९३९ (विचार 
    वीथी १९३० का संशो. परिवर्द्धित रूप); सूरदास १९४३; चिंतामणि 
    द्वि. भाग १९४५; रसमीमांसा १९४९।</p>
  <p   class="MsoNormal">शुक्ल जी शायद हिंदी के पहले समीक्षक हैं जिन्होंने 
    वैविध्यपूर्ण जीवन के ताने बाने में गुंफित काव्य के गहरे 
    और व्यापक लक्ष्यों का साक्षात्कार करने का वास्तविक प्रयत्न किया। 
    उन्होंने 'भाव या रस' को काव्य की आत्मा माना है। पर उनके 
    विचार से काव्य का अंतिम लक्ष्य आनंद नहीं बल्कि विभिन्न भावों 
    के परिष्कार, प्रसार और सामंजस्य द्वारा लोकमंगल की प्रतिष्ठा 
    है। उनकी दृष्टि से महान् काव्य वह है जिससे जीवन की क्रियाशीलता 
    उजागर हुई हो। इसे उन्होंने काव्य में लोकमंगल की साधनावस्था 
    कहा है। शुक्ल जी की समस्त मौलिक विचारणा लोकजीवन के 
    मूर्त आदर्शों से प्रतिबद्ध है। 'हमारे हृदय का सीधा लगाव 
    प्रकृति के गोचर रूपों से है' इसलिए कवि का सबसे पहला 
    और आवश्यक काम 'बिंबग्रहण' या 'चित्रानुभव' कराना 
    है। पूर्ण विंबग्रहण के लिए वर्ण्य वस्तु की 'परिस्थिति' का 
    चित्रण भी अपेक्षित होता है। इस प्रकार शुक्ल जी काव्य द्वारा 
    जीवन के समग्र बोध पर बल देते हैं। जीवन में और काव्य में 
    किसी तरह की एकांगिता उन्हें अभीष्ट नहीं।</p>
  <p   class="MsoNormal">शुक्ल जी की स्थापनाएँ शास्त्रबद्ध उतनी नहीं हैं जितनी 
    मौलिक। उन्होंने अपनी लोकभावना और मनोवैज्ञानिक दृष्टि 
    से काव्यशास्त्र का संस्कार किया। इस दृष्टि से वे आचार्य कोटि 
    में आते हैं। काव्य में लोकमंगल की भावना शुक्ल जी की समीक्षा 
    की शक्ति भी है और सीमा भी। उसकी शक्ति काव्यनिबद्ध जीवन के 
    व्यावहारिक और व्यापक अर्थों के मार्मिक अनुसंधान में निहित 
    है। पर उनकी आलोचना का पूर्वनिश्चित नैतिक केंद्र उनकी साहित्यिक 
    मूल्यचेतना को कई अवसरों पर सीमित भी कर देता है उनकी 
    मनोवैज्ञानिक दृष्टि आलोच्य कवि की मनोगति की पहचान में 
    अद्वितीय है।</p>
  <p   class="MsoNormal">जायसी, सूर और तुलसी की समीक्षाओं द्वारा शुक्ल 
    जी ने व्यावहारिक आलोचना का उच्च प्रतिमान प्रस्तुत किया। इनमें 
    शुक्ल जी की काव्यमर्मज्ञता, जीवनविवेक, विद्वत्ता और विश्लेषणक्षमता 
    का असाधारण प्रमाण मिलता है। काव्यगत संवेदनाओं की पहचान, 
    उनके पारदर्शी विश्लेषण और यथातथ्य भाषा के द्वारा उन्हें पाठक 
    तक संप्रेषित कर देने की उनमें अपूर्व सामर्थ्य है। इनके हिंद 
    साहित्य के इतिहास की समीक्षाओं में भी ये विशेषताएँ स्पष्ट 
    हैं।</p>
  <p   class="MsoNormal">शुक्ल जी के मनोविकार संबंधी निबंध परिणत 
    प्रज्ञा की उपज हैं। इनमें भावों का मनोवैज्ञानिक रूप स्पष्ट किया 
    गया है तथा मानव जीवन में उनकी आवश्यकता, मूल्य और महत्व 
    का निर्धारण हुआ है। भावों के अनुरूप ही मनुष्य का आचरण 
    ढलता है<span style="font-family: Symbol;"><span padma_font_family_property="Symbol" style="">-</span></span>इस दृष्टि से शुक्ल 
    जी ने उनकी सामाजिक अर्थवत्ता का मनोयोगपूर्वक अनुसंधान 
    किया। उन्होंने मनोविकारों के निषेध का उपदेश देनेवालों 
    पर जबर्दस्त आक्रमण किया और मनोवेगों के परिष्कार पर जोर 
    दिया। ये निबंध व्यावहारिक दृष्टि से पाठकों को अपने आपको 
    और दूसरों को सही ढंग से समझने में मदद देते हैं तथा 
    उन्हें सामाजिक दायित्व और मर्यादा का बोध कराते हैं। समाज 
    का संगठन और उन्नयन करनेवाले आदर्शों में आस्था इन रचनाओं 
    का मूल स्वर है। भावों को जीवन की परिचित स्थितियों से संबद्ध 
    करके काव्य की दृष्टि से भी उनका प्रामाणिक निरूपण हुआ है।</p>
  <p   class="MsoNormal">अपने सर्वोत्तम रूप में शुक्ल जी का विवेचनात्मक 
    गद्य पारदर्शी है। गहन विचारों को सुसंगत ढंग से स्पष्ट कर 
    देने की उनमें असामान्य क्षमता है। उनके गद्य में आत्मविश्वासजन्य 
    दृढ़ता की दीप्ति है। उसमें यथातथ्यता और संक्षिप्तता का विशिष्ट 
    गुण पाया जाता है। शुक्ल जी की सूक्तियाँ अत्यंत अर्थगर्भ होती 
    हैं। उनके विवेचनात्मक गद्य ने हिंदी गद्य पर व्यापक प्रभाव डाला 
    है।</p>
  <p   class="MsoNormal">शुक्ल जी का 'हिंदी साहित्य का इतिहास' हिंदी 
    का गौरवग्रंथ है। साहित्यिक प्रवृत्तियों के आधार पर किया गया 
    कालविभाग, साहित्यिक धाराओं का सारर्थक निरूपण तथा कवियों 
    की विशेषताबोधक समीक्षा इसकी प्रमुख विशेषताएँ हैं। शुक्ल 
    जी की कविताओं में उनके प्रकृतिप्रेम और सावधान सामाजिक 
    भावों द्वारा उनका देशानुराग व्यंजित है। इनके अनुवादग्रंथ 
    भाषा पर इनके सहज आधिपत्य के साक्षी हैं।</p>
  <p   class="MsoNormal">आचार्य शुक्ल बहुमुखी प्र्रतिभा के साहित्यकार 
    थे। जिस क्षेत्र में भी कार्य किया उसपर उन्होंने अपनी अमिट छाप 
    छोड़ी। आलोचना और निबंध के क्षेत्र में उनकी प्रतिष्ठा युगप्रवर्तक 
    की है।</p>
  <p   class="MsoNormal">सं.ग्रं. <span style="font-family: Symbol;"><span padma_font_family_property="Symbol" style="">-</span></span> आचार्य 
    रामचंद्र शुक्ल<span style="font-family: Symbol;"><span padma_font_family_property="Symbol" style="">-</span></span>डा. शिवनाथ; आलोचक रामचंद्र शुक्ल <span style="font-family: Symbol;"><span padma_font_family_property="Symbol" style="">-</span></span> संपा. 
    गुलाबराय और डा. विजयेंद्र स्नातक; आचार्य रामचंद्र शुक्ल और 
    हिंदी आलोचना <span style="font-family: Symbol;"><span padma_font_family_property="Symbol" style="">-</span></span> डा. रामविलास शर्मा; रामचंद्र शुक्ल (जीवन 
    और कर्तृत्व) <span style="font-family: Symbol;"><span padma_font_family_property="Symbol" style="">-</span></span> 
    चंद्रशेखर शुक्ल। आचार्य शुक्ल के समीक्षासिद्धांत<span style="font-family: Symbol;"><span padma_font_family_property="Symbol" style="">-</span></span>डा. 
    रामलाल सिंह।<span   style="">  
 
    </span>(विजयशंकर मल्ल)</p>
</div>
</body></html>