<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ईसा मसीह</b></font><font   >
 ईसा इब्रानी शब्द येशूआ का विकृत रूप है; इसका अर्थ है मुक्तिदाता। यहूदी 
धर्मग्रंथ में मशीअह ईश्वरप्रेरित मुक्तिदाता की पदवी है; इसका अर्थ है 
अभिषिक्त, यूनानी भाषा में इसका अनुवाद ्ख्राीस्तोस है। इस प्रकार ईसा मसीह
 पश्चिम में येसु ्ख्राोस्त के नाम से विख्यात हैं।</font></p><font >
<p  >तासितस,सुएतोन तथा फ़्लावियस
 योसेफ़स जैसे प्राचीन रोमन तथा यहूदी इतिहासकारों ने ईसा तथा उनके 
अनुयायियों का तो उल्लेख किया है किंतु उनकी जीवनी अथवा शिक्षा का वर्णन 
नहीं किया। इस प्रकार की सामग्री हमें बाइबिल में ही मिलती है, विशेषकर 
चारों सुसमाचारों (गास्पेलों) में जिनकी रचना प्रथम शताब्दी ईसवी के 
उत्तरार्ध में हुई थी। सुसमाचारों का प्रधान उद्देश्य है ईसा की शिक्षा 
प्रस्तुत करना, उनके किए हुए चमत्कारों के वर्णन द्वारा उनके ईश्वरत्व पर 
विश्वास उत्पन्न करना, तथा मृत्यु के बाद उनके पुनरुत्थान का साक्ष्य देना।
 किंतु वे इन विषयों के साथ साथ ईसा की जीवनी पर भी पर्याप्त प्रकाश डालते 
हैं।</p>
<p  >बाइबिल के अनुसार ईसा की 
माता मरियम गलीलिया प्रांत के नाज़रेथ  गाँव की रहनेवाली थीं। उनकी सगाई 
दाऊद के राजवंशी यूसुफ नामक बढ़ई से हुई थी। विवाह के पहले ही वह कुँवारी 
रहते हुए ही ईश्वरीय प्रभाव से गर्भवती  हो गई। ईश्वर की ओर से संकेत पाकर 
यूसुफ ने उन्हें पत्नीस्वरूप ग्रहण किया; इस प्रकार जनता ईसा की अलौकिक 
उत्पत्ति से अनभिज्ञ रही। विवाह संपन्न होने के बाद यूसुफ गलीलिया छोड़कर 
यहूदिया प्रांत के बेथलेहेम नामक नगरी में जाकर रहने लगे, वहाँ ईसा का जन्म
 हुआ। शिशु को राजा  हेरोद के अत्याचार से बचाने के लिए यूसुफ मिस्र भाग 
गए। हेरोद ४ ई.पू. में चल बसे अत: ईसा का जन्म संभवत: ६ ई.पू. में हुआ था। 
हेरोद के मरण के बाद यूसुफ लौटकर नाज़रेथ गाँव में बस गए। बढ़ने पर ईसा ने 
यूसुफ का पेशा सीख लिया और लगभग ३० साल की उम्र तक उसी गाँव में रहकर वे 
बढ़ई का काम करते रहे।</p>
<p  >ईसा के अंतिम दो तीन वर्ष 
समझने के लिए उस समय की राजनीतिक तथा धार्मिक परिस्थिति ध्यान में रखनी 
चाहिए। समस्त यहूदी जाति रोमन सम्राट् तिबेरियस के अधीन थी तथा यहूदिया 
प्रांत में पिलातस नामक रोमन राज्यपाल शासन करता था। यह राजनीतिक परतंत्रता
 यहूदियों को बहुत अखरती थी। वे अपने धर्मग्रंथ में वर्णित मसीह की राह देख
 रहे थे  क्योंकि उन्हें आशा थी कि वह मसीह उनको रोमियों की गुलामी से 
मुक्त करेंगे। दूसरी ओर, उनके यहाँ पिछली चार शताब्दियों में एक भी नबी 
प्रकट नही हुआ, अत: जब सन् २७ ई. में योहन बपतिस्ता यह संदेश लेकर 
बपतिस्मा देने लगे कि 'पछतावा करो, स्वर्ग का राज्य निकट है', तो यहूदियों 
में उत्साह की लहर दौड़ गई और वे आशा करने लगे कि मसीह शीघ्र ही आनेवाला है।
 </p>
<p  >उस समय ईसा ने अपने औजार 
छोड़ दिए तथा योहन से बपतिस्मा ग्रहण करने के बाद अपने शिष्यों को वह चुनने 
लगे और उनके साथ समस्त देश का परिभ्रमण करते हुए उपदेश देने लगे। यह 
सर्वविदित था कि ईसा बचपन से अपना सारा जीवन नाज़रेथ में बिताकर बढ़ई का ही 
काम करते रहे। अत: उनके अचानक धर्मोपदेशक बनने पर लोगों को आश्चर्य हुआ। सब
 ने अनुभव   किया कि ईसा अत्यंत सरल भाषा तथा प्राय: दैनिक जीवन के 
दृष्टांतों का सहारा लेकर अधिकारपूर्वक मौलिक धार्मिक शिक्षा दे रहे हैं। </p>
<p  >ईसा यहूदियों का धर्मग्रंथ 
(ईसाई बाइबिल का पूर्वार्ध) प्रामाणिक तो मानते थे किंतु वह शास्त्रियों की
 भाँति उसकी निरी व्याख्या ही नहीं करते थे, प्रत्युत उसके नियमों में 
परिष्कार करने का भी साहस करते थे। 'पर्वत-प्रवचन' में उन्होंने कहा--मैं 
मूसा का नियम तथा नबियों की शिक्षा रद्द करने नहीं, बल्कि पूरी करने आया 
हूँ।' वह यहूदियों के पर्व मनाने के लिए राजधानी जेरूसलम के मंदिर में आया 
तो करते थे, किंतु वह यहूदी धर्म का अपूर्ण समझते थे। वह शास्त्रियों 
द्वारा प्रतिपादित जटिल कर्मकांड का विरोध करते थे और नेतिकता को ही धर्म 
का आधार मानकर उसी को अपेक्षाकृत अधिक महत्व देते थे। ईसा के अनुसार धर्म 
का सार दो बातों में है, एक तो मनुष्य का परमात्मा को अपना दयालु पिता 
समझकर  समूचे हृदय से प्यार करना तथा उसी पर भरोसा रखना, दूसरे, अन्य सभी 
मनुष्यों को भाई बहन मानकर किसी से भी बैर न रखना, अपने विरुद्ध किए हुए 
अपराध क्षमा करना तथा सच्चे हृदय से सबका कल्याण चाहना। जो यह भ्रातृप्रेम 
निबाहने में असमर्थ हो वह ईश्वरभक्त होने का दावा न करे; भगवद्भक्ति की 
कसौटी भ्रातृप्रेम ही है।</p>
<p  >जनता इस शिक्षा पर मुग्ध 
हुई तथा रोगियों को चंगा करना, मुर्दो को जिलाना आदि उनके चमत्कार देखकर 
उसने ईसा को नबी के रूप में स्वीकार किया। तब ईसा ने धीरे-धीरे यह प्रकट 
किया कि मैं ही मसीह, ईश्वर का पुत्र हूँ, स्वर्ग का राज्य स्थापित करने 
स्वर्ग से उतरा हूँ। यहूदी अपने को ईश्वर की चुनी हुई प्रजा समझते थे तथा 
बाइबिल में जो मसीह और स्वर्ग के राज्य की प्रतिज्ञा है उसका एक भौतिक एवं 
राष्ट्रीय अर्थ लगाते थे। ईसा ने उन्हें समझाया कि मसीह यहूदी जाति का नेता
 बनकर उसे रोमियों की गुलामी से मुक्त करने नहीं प्रत्युत सब मनुष्यों को 
पाप से मुक्त करने आए हैं। स्वर्ग के राज्य पर यहूदियों का एकाधिकार नहीं 
है, मानव मात्र इसका सदस्य बन सकता है। वास्तव में स्वर्ग का राज्य ईसा पर 
विश्वास करनेवालों का समुदाय है जो दुनिया के अंत तक उनके संदेश का प्रचार 
करता रहेगा। अपनी मृत्यु के बाद उस समुदाय के संगठन और शासन के लिए ईसा ने 
बारह शिष्यों को चुनकर उन्हें विशेष शिक्षण और अधिकार प्रदान किए।</p>
<p  >स्वर्ग के राज्य के इस 
आध्यात्मिक स्वरूप के कारण ईसा के प्रति यहूदी नेताओं में विरोध उत्पन्न 
हुआ। वे समझने लगे कि ईसा स्वर्ग का जो राज्य स्थापित करना चाहते हैं वह एक
 नया धर्म है जो जेरूसलम के मंदिर से कोई संबंध नहीं रख सकता। अंततोगत्वा 
उन्होंने (संभवत: सन् ३० ई.में) ईसा को गिरफ्तार कर लिया तथा यहूदियों की 
महासभा ने उनको इसलिए प्राणदंड दिया कि वह मसीह तथा ईश्वर का पुत्र होने का
 दावा करते हैं। रोमन राज्यपाल ने इस दंडाज्ञा का समर्थन किया और ईसा को 
क्रूस पर मरने का आदेश दिया।</p>
<p  >ईसा की गिरफ्तारी पर उनके 
सभी शिष्य विचलित होकर छिप गए थे। उनकी मृत्यु के बाद उन्होंने राज्पाल की 
आज्ञा से उनको क्रूस से उतारकर दफना  दिया। दफन के तीसरे दिन ईसा की कब्र 
खाली पाई गई, उसी दिन से, आस्थावानों का विश्वास है, वह पुनर्जीवित होकर 
अपने शिष्यों को दिखाई देने और उनके साथ वार्तालाप भी करने लगे। उस समय ईसा
 ने अपने शिष्यों को समस्त जातियों में जाकर अपने संदेश का प्रचार करने का 
आदेश दिया। पुनरुत्थान के ४० वें दिन ईसाई विश्वास के अनुसार, ईसा का 
स्वर्गारोहण हुआ।</p>
<p  >यद्यपि ईसा की आकृति का कोई
 भी प्रामणिक चित्र अथवा वर्णन नहीं मिलता, तथापि बाइबिल में उनका जो थोड़ा 
बहुत चरित्रचित्रण हुआ है उससे उनका व्यक्तित्व प्रभावशाली होने के साथ ही 
अत्यंत आकर्षक सिद्ध हो जाता है। ईसा ३० साल की उम्र तक मजदूर का जीवन बिता
 चुकने के बाद धर्मोपदेशक बने थे, अत: वह अपने को जनसाधारण के अत्यंत निकट 
पाते थे । जनता भी उनकी नम्रता और मिलनसारिता से आकर्षित होकर उनको घेरे 
रहती थी, यहाँ तक कि उनकी कभी कभी भोजन करने तक की फुरसत नहीं मिलती थी। वह
 बच्चों को विशेष रूप से प्यार करते थे तथा उनको अपने पास बुला बुलाकर 
आर्शीर्वाद दिया करते थे। वह प्रकृति के सौंदर्य पर मुग्ध थे तथा अपने 
उपदेशों में पुष्पों, पक्षियों आदि का उपमान के रूप में प्राय: उल्लेख करते
 थे। वह धन दौलत को साधना में बाधा समझकर धनियों को सावधान किया करते थे 
तथा दीन दुखियों के प्रति विशेष रूप से आकर्षित होकर प्राय: रोगियों को 
स्वास्थ्य प्रदान कर अपनी अलौकिक शक्ति को व्यक्त करते थे, ऐसा लोगों का 
विश्वास है। वह पतितों के साथ सहानुभूतिपूर्ण व्यवहार करनेवाले पतितपावन थे
 तथा शास्त्रियों के धार्मिक आंडबर के निंदक थे। एक बार उन्होंने उन 
धर्मपाखंडियों से कहा--''वेश्याएँ तुम लोगों से पहले ईश्वर के राज्य में 
प्रवेश करेंगी। वह पिता परमेश्वर को अपने जीवन का केंद्र बनाकर बहुधा रात 
भर अकेले ही प्रार्थना में लीन रहते थे।</p>
<p  >सहृदय और मिलनसार होते हुए 
भी वह नितांत अनासक्त ओर निर्लिप्त थे। आत्मसंयमी होते हुए भी उन्होंने कभी
 शरीर गलानेवाली घोर तपस्या नहीं की। वह पाप से घृणा करते थे, पापियों ने 
नहीं। अपने को ईश्वर का पुत्र तथा संसार का मुक्तिदाता कहते हुए भी 
अहंकारशून्य और अत्यंत विनम्र थे। मनुष्यों में अपना स्नेह वितरित करते हुए
 भी वह अपना संपूर्ण प्रेम ईश्वर को निवेदित करते थे। इस प्रकार ईसा में 
एकांगीपन अथवा उग्रता का सर्वथा अभाव है, उनका व्यक्तित्व पूर्ण रूप से 
संतुलित है।</p>
</font><p><font ><b  >सं.ग्रं.</b></font><font padma_font_family_property="Symbol" face="Symbol" size="1">-</font><font   >सी.बुल्के
 : मुक्तिदाता, राँची, १९५६;  एल.डि ग्रैंडमेसन : जीसस क्राइस्ट, लंडन, 
१९३०; जे.लेब्रेटन : द लाइफ ऐंड टीचिंग ऑव जीसस क्राइस्ट, लंडन, १९३५; 
वी.टेलर : द लाइफ ऐंड मिनिस्ट्री ऑव जीसस, लंडन, १९५५।	(का.बु.)</font></p>
<font size="2"></font></body></html>