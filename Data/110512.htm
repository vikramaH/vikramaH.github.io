<html><head>

<meta http-equiv="Content-Type" content="text/html; charset=utf-8">
<link rel="Edit-Time-Data" href="http://www.cdacnoida.in/vishwa/vishwa/files/110512_files/editdata.mso">
<link rel="OLE-Object-Data" href="http://www.cdacnoida.in/vishwa/vishwa/files/110512_files/oledata.mso">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सर्वेक्षण</span></b><span   style="font-size: 14pt; font-family: DV-TTSurekhEN;"> (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Surveying</span><span   style="font-size: 14pt; font-family: DV-TTSurekhEN;">) 
    उस कलात्मक विज्ञान को कहते हैं जिससे पृथ्वी की सतह पर 
    स्थित बिंदुओं की समुचित माप लेकर, किसी पैमाने पर आलेखन 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">plotting</span><span   style="font-size: 14pt; font-family: DV-TTSurekhEN;">) करके, उनकी सापेक्ष क्षैतिज और ऊर्ध्व 
    दूरियों का कागज या, दूसरे माध्यम पर सही सही ज्ञान कराया 
    जा सके। इस प्रकार का अंकित माध्यम लेखाचित्र या मानचित्र 
    कहलाता है। ऐसी आलेखन क्रिया की संपन्नता और सफलता के 
    लिए रैखिक और कोणीय, दोनों ही माप लेना आवश्यक होता 
    है। सिद्धांतत: आलेखन क्रिया के लिए रेखिक माप का होना ही 
    पर्याप्त है। मगर बहुधा ऊँची नीची भग्न भूमि पर सीधे रैखिक 
    माप प्राप्त करना या तो असंभव होता है, या इतना जटिल 
    होता है कि उसकी यथार्थता संदिग्ध हो जाती है। ऐसे क्षेत्रों 
    में कोणीय माप रैखिक माप के सहायक अंग बन जाते हैं और 
    गणितीय विधियों से अज्ञात रैखिक माप ज्ञात करना संभव कर 
    देते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सर्वेक्षण 
    क्रिया की उत्पत्ति की कहानी आदिकाल से आज तक के मानव समाज 
    के विकास की कहानी, प्रधानत: सुख और समृद्धि के लिए भ्रमण 
    और भूमि पर प्रभुसत्ता की प्राप्ति से, जुड़ी हुई है। भ्रमण 
    के लिए स्थानों के बीच की दूरियों और दिशाओं का ज्ञान और 
    प्रभुसत्ता के लिए सीमाओं और क्षेत्रफल का जानना आवश्यक था। 
    ऐसा ज्ञान होने के प्रमाण प्राचीन ग्रंथों में राज्यों के विस्तार, 
    दिशाओं के विवरण और दूरी के लिए योजना आदि के उल्लेख 
    से मिलते हैं। प्राचीन काल में शिलाओं, भोजपत्र, ताम्रपत्र और 
    कागज के प्रयोग से पूर्व, स्थानों के बीच की दूरी, दिशाएँ पहचानने 
    का ज्ञान तथा अधिकार सीमाएँ मानव के स्मृतिपटल पर अंकित 
    रहती होंगी। युद्ध और कलह का भय उत्पन्न होने पर, उस स्मृति 
    और लिए गए मापों को किसी माध्यम पर प्रदर्शित करने की क्रिया 
    का जन्म हुआ होगा, जिसे बाद में सर्वेक्षण की संज्ञा दी गई। 
    इस प्रकार मनुष्य की महत्वाकांक्षाओं और सर्वेक्षण का गहरा 
    संबंध होने के कारण सर्वेक्षणक्रिया निरंतर उन्नति करती गई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ऐसे 
    प्रयासों का सबसे प्राचीन प्रमाण ईसा से ३७० वर्ष पूर्व का मिला 
    है, जो ट्यूरिन के अजायबघर में आज भी सुरक्षित है। यूनान 
    और मिस्र में भी शिलाओं और लकड़ी के तख्तों पर सर्वेक्षण के 
    प्राचीन आलेख मिले हैं। ऑस्ट्रिया में ईसापूर्व काल के कुछ 
    ऐसे चिह्न मिले हैं जिनसे पता लगता है कि रोम साम्राज्य में 
    सर्वेक्षण का प्रचलन था। उन्होंने मार्गों की सीध बाँधने के लिए 
    आज जैसे उपकरण, सर्वेक्षण पट्ट (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">plane table</span><span   style="font-size: 14pt; font-family: DV-TTSurekhEN;">) 
    और दूसरा नापने के लिए अंकित छड़ों का प्रयोग किया था। ऐसे 
    भी प्रमाण मिले हैं कि ३०० वर्ष ईसापूर्व भारत पर आक्रमण 
    के समय, यूनानियों ने सिंध से फारस की खाड़ी तक समुद्रतट 
    नापकर लेखाचित्र तैयार किया था। कौटिल्य के अर्थशास्त्र और 
    बाणभट्ट के हर्षचरित् में राजस्व के निर्धारण के सिलसिले 
    में भूमि की नाप आदि के उल्लेख मिलते हैं। १४५० ई. में अरबवासियों 
    ने कई समुद्री यात्राएँ कीं और समुद्रतटों के लेखाचित्र तैयार 
    किए। १४९८ ई. में वास्को डा गामा के भारत आने पर एक गुजराती 
    पंडित ने उसे समुद्रतट का एक रेखाचित्र भेंट किया था। इससे 
    विदित होता है कि सभ्यता के मार्ग पर बढ़े हुए सभी देशों 
    में सर्वेक्षण का महत्व निरंतर बढ़ता रहा और कृषि, राजस्व, 
    भूमि के अधिकार की सीमाओं के निर्धारण और यात्राओं में मार्गों 
    के लेखाचित्र बनाने में सर्वेक्षण का अभ्यास एवं प्रयोग होता रहा 
    है। मगर १६वीं शताब्दी के समाप्त होते होते तो सर्वेक्षणक्रिया 
    का महत्व आशातीत बढ़ा। मार्को पोलो, वास्को डी गामा, कोलंबस 
    और कैप्टन कुक के भ्रमणों से यूरोप निवासियों को संसार 
    के विस्तार और उसपर स्थित समृद्ध देश तथा उपजाऊ भूमि 
    का पता लगा, तो वे बहुत तादाद में अपनी भाग्यपरीक्षा के लिए 
    निकल पड़े। भूमि पर आधिपत्य करने में उनमें स्पर्धा जागी, जिससे 
    सर्वेक्षणक्रियाओं को नई स्फूर्ति और तीव्र गति मिली। उस समय 
    का बना हुआ भारत और अरब का मानचित्र ब्रिटिश अजायबघर में 
    आज भी सुरक्षित है। नक्शे से पता लगता है कि वह फेरंडो 
    बर्टोली द्वारा १५६५ ई. में बनाया गया था। इसके बाद १६१२ 
    ई. में गेरार्डरा मर्केटर द्वारा बनाया भारत का मानचित्र, 
    उस समय का अथक प्रयास, भी थाती के रूप में सुरक्षित है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">वर्गीकरण</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> शनै: शनै: अधिकार 
    की रक्षा के साथ साथ देशों में विकास के प्रति भी रुचि जागी। 
    संपूर्ण देश, अमुक साम्राज्य, संपूर्ण संसार एक साथ देखने की 
    जिज्ञासा बढ़ी। इसकी पूर्ति का साधन मानचित्र ही हो सकता 
    था। इस कारण सर्वेक्षण में इतनी नई नई खोजें हुई 
    कि उनके आधार पर सर्वेक्षणक्रिया ही दो प्रमुख वर्गों में बँट 
    गई : (१) भूगणितीय सर्वेक्षण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">geodetic surveying</span><span   style="font-size: 14pt; font-family: DV-TTSurekhEN;">) 
    और (२) पट्ट सर्वेक्षण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">plane surveying</span><span   style="font-size: 14pt; font-family: DV-TTSurekhEN;">)। इस वर्गीकरण 
    का मुख्य आधार पृथ्वी का आकार है। जिस सर्वेक्षण में पृथ्वी के 
    आकार को गोलाभ (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">spheroid</span><span   style="font-size: 14pt; font-family: DV-TTSurekhEN;">) 
    मानकर, उसकी सतह पर लिए गए नापों का प्रयोग करने से पहले 
    पृथ्वी की वक्रता के लिए शोधन करते हैं, उसे भूगणितीय सर्वेक्षण 
    कहते हैं। यह कठिन प्रक्रिया होती है। मगर पृथ्वी की गोल 
    या वक्र सतह पर नापी दूरियाँ यदि अधिक लंबी न हों, तो उन्हें 
    वक्र न मानकर ऋजु (सीधा) ही मान लिया जाए, तो कोई विशेष 
    त्रुटि नहीं होगी। उदाहरणार्थ, पृथ्वी की वक्र सतह पर ११.५ मील 
    लंबी रेखा नापने पर उसमें पृथ्वी के कारण केवल ०.०५ फुट 
    की त्रुटि होगी। इसी प्रकार पृथ्वी की सतह पर किन्हीं भी तीन 
    बिंदुओं द्वारा ७५ वर्ग मील क्षेत्रफल के त्रिभुज को समतल सतह 
    पर सीधी रेखाओं द्वारा प्रदर्शित किया जाए, तो उसके कोणों के 
    योग और उसी त्रिभुज की वक्र सतह पर बने कोणों के योग 
    में केवल एक सेकंड का अंतर होगा। इस कारण यदि छोटे 
    छोटे क्षेत्रों के नक्शे तैयार किए जाएँ, तो पृथ्वी की सतह पर 
    ली गई नाप को सीधी रेखाओं में सतल पर प्रदर्शित करने 
    से कोई खटकनेवाली गलती नहीं होगी। इसलिए पृथ्वी के 
    छोटे क्षेत्र को समतल मानकर, उस पर ली गई नापों को बिना 
    वक्रता के शोधन के किसी पैमाने पर समतल कागज पर अंकित 
    कर दिया जाता है। इस प्रकार के सर्वेक्षण को पट्ट सर्वेक्षण 
    कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सामान्य 
    व्यवहार में आनेवाले सर्वेक्षण समतलीय सर्वेक्षण ही होते हैं। 
    भिन्न उद्देश्यों की सिद्धि के लिए सर्वेक्षणों की प्रक्रिया, उपकरण, 
    पैमाना आदि में भी कुछ अंतर पैदा हो जाता है। इन कारणों 
    से पट्ट सर्वेक्षण के भी कई वर्ग बन गए हैं : (१) पैमाने के 
    आधार पर १:५०,०००; १:२५,००० १:५,०००; १:१,००० सर्वेक्षण (इस प्रकार 
    से बताए पैमाने का अर्थ है कि मानचित्र पर एक इकाई लंबी 
    रेखा भूमि पर क्रमश: ५०,०००; २५,०००; ५,००० १,००० इकाई लंबाई 
    के बराबर होगी), (२) किसी मंतव्य या कार्य विशेष के लिए किया 
    गया सर्वेक्षण, जैसे स्थलाकृतिक (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">topographical</span><span   style="font-size: 14pt; font-family: DV-TTSurekhEN;">), 
    इंजीनियरी, राजस्व (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">revenue</span><span   style="font-size: 14pt; font-family: DV-TTSurekhEN;">) तथा खनिज (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">mineral</span><span   style="font-size: 14pt; font-family: DV-TTSurekhEN;">) 
    सर्वेक्षण, तथा (३) प्रयुक्त प्रमुख यंत्रों के नाम पर, जैसे जरीब 
    सर्वेक्षण, टैकोमीटर (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">tachometer</span><span   style="font-size: 14pt; font-family: DV-TTSurekhEN;">) सर्वेक्षण आदि।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यदि 
    ऐसे समतलीय सर्वेक्षणों से भारत जैसे विस्तृत देश या महाद्वीप 
    के मानचित्र संकलित (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">compile</span><span   style="font-size: 14pt; font-family: DV-TTSurekhEN;">) किए जा सकें, तो पट्ट 
    सर्वेक्षणों का महत्व आशातीत बढ़ जाता है। यह तभी संभव होगा, 
    जब पट्ट सर्वेक्षणों की आधारशिला भूगणितीय सर्वेक्षण पर हो। 
    आधारशिला का उल्लेख तभी ग्राह्य हो सकेगा, जब उसकी कुछ संक्षिप्त 
    व्याख्या कर दी जाए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सर्वेक्षण के आधारभूत सिद्धांत</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> ये सिद्धांत बड़े 
    ही सरल हैं। पृथ्वी की सतह पर बड़ी सरलता से दो ऐसे बिंदु 
    चुने जा सकते हैं जो एक दूसरे की स्थिति से देखें जा सकें 
    और उनके बीच की दूरी नापी जा सके। इन्हें किसी भी वांछित 
    पैमाने पर कागज पर ऐसे लगाया जा सकता है कि उनके निकटवर्ती 
    क्षेत्र का सर्वेक्षण कागज पर समा सके। इसके बाद इन दो 
    बिंदुओं से किसी भी तीसरे बिंदु की दूरी नापकर उसी पैमाने 
    से कागज पर उसकी सापेक्ष स्थिति अंकित कर सकते हैं। इस 
    प्रकार अंकित किन्हीं भी दो बिंदुओं से किसी तीसरे अज्ञात बिंदु 
    की दूरी निकालकर तथा क्रमानुगत अंकित करके, पूरे क्षेत्र का 
    मानचित्र बनाया जा सकता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">दूसरे 
    शब्दों में सर्वेक्षण की विधि त्रिभुज की रचना है। ऊपर तो 
    त्रिभुज की एक ही रचना का उल्लेख किया गया है, जिसमें त्रिभुज 
    की तीनों भुजाओं की लंबाइयाँ ज्ञात है। त्रिभुज की अन्य रचना 
    विधियाँ भी सर्वेक्षण में प्रयुक्त होती हैं जो उपर्युक्त विधि के 
    साथ आगे चित्र १. में दिखाई गई हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उपर्युक्त 
    रचना विधियों से यह निष्कर्ष निकलता है कि सर्वेक्षण के लिए 
    दो बिंदु ज्ञात होना अत्यंत आवश्यक है, जिससे तीसरे बिंदु 
    की सापेक्ष स्थिति का पता लगना संभव हो सके। इससे यह 
    भी स्पष्ट होता है कि ऐसे सर्वेक्षण में बिंदुओं की सापेक्ष स्थितियाँ 
    सही होने पर, उनकी दिशाओं का ज्ञान नहीं हो सकता। जो हो 
    भी सकता है वह केवल चुंबकीय कुतुबनुमा की यथार्थता तक 
    ही सीमित रहेगा। इससे यह कठिनाई होगी कि विस्तृत 
    क्षेत्र में यदि किन्हीं भिन्न भिन्न दो या अधिक स्थलों से, स्वतंत्र 
    रूप से दो दो बिंदु लेकर सर्वेक्षण आरंभ किए जाएँ, तो उनका 
    उभयनिष्ठ रेखा पर ठीक मिलान होगा अवश्यंभावी नहीं है। क्योंकि 
    ऐसे सर्वेक्षणों के प्रारंभिक आधारों के आलेखों की एक</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">चित्र 
    १.</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">समान 
    दिशाएँ रखने की कोई निश्चित सुविधा और सिद्धांत नहीं है। 
    इस अनिश्चितता को दूर करने के लिए, सर्वेक्षण हेतु संपूर्ण 
    विस्तृत प्रदेश में व्यवस्थित और आयोजित रूप से प्रमुख बिंदु 
    चुनकर उनमें एक मूलबिंदु (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">origin</span><span   style="font-size: 14pt; font-family: DV-TTSurekhEN;">) 
    मान लेते हैं। फिर मूलबिंदु के क्रमश: अन्य बिंदुओं की दूरियाँ 
    और उत्तर दिशा से कोण ज्ञात कर लेता है, और इन अवयवों 
    से सर्वेक्षक उन बिंदुओं के निर्देशांक (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">co-ordinates</span><span   style="font-size: 14pt; font-family: DV-TTSurekhEN;">) 
    निकाल लेता है। उदाहरणार्थ, चित्र २. में <b   style="">अ, आ, इ....</b>चुने हुए बिंदु हैं और <b   style="">अ</b> मूलबिंदु है, तो <b   style="">आ</b> 
    के निर्देशांक <b   style="">(अ आ </b></span><b style=""><span style="font-size: 14pt; font-family: Symbol;"><span padma_font_family_property="Symbol" style="">=</span></span></b><b style=""><span   style="font-size: 14pt; font-family: DV-TTSurekhEN;"> द) द</span></b><span   style="font-size: 14pt; font-family: DV-TTSurekhEN;"> कोज्या <b   style="">क</b></span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">चित्र 
    २.</span></b><span style="font-size: 14pt; font-family: DV-TTSurekhEN;"></span></p>
  <p class="MsoNormal"><span padma_font_family_property="DV1-TTSurekh" style="font-size: 14pt; font-family: DV1-TTSurekh;">[1<sub padma_font_family_property="DV1-TTSurekh">1</sub> 
    cos </span><i style=""><span style="font-size: 12pt; font-family: Symbol;"><span padma_font_family_property="Symbol" style="">b</span></span></i><sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">1</span></sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">]</span><span   style="font-size: 14pt; font-family: DV-TTSurekhEN;"> 
    और <b   style="">द</b> ज्या <b   style="">क </b></span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">[1<sub padma_font_family_property="DV1-TTSurekh">1</sub> sin </span><i style=""><span style="font-size: 12pt; font-family: Symbol;"><span padma_font_family_property="Symbol" style="">b</span></span></i><sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">1</span></sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">] 
    </span><span   style="font-size: 14pt; font-family: DV-TTSurekhEN;">होंगे। 
    इसी प्रकार <b   style="">इ</b> विंदु के 
    निर्देशांक <b   style="">द </b>कोज्या <b   style="">क </b></span><b style=""><span style="font-size: 14pt; font-family: Symbol;"><span padma_font_family_property="Symbol" style="">+</span></span></b><b style=""><span   style="font-size: 14pt; font-family: DV-TTSurekhEN;"> दा </span></b><span   style="font-size: 14pt; font-family: DV-TTSurekhEN;">(</span><span style="font-size: 14pt; font-family: Symbol;"><span padma_font_family_property="Symbol" style="">=</span></span><span   style="font-size: 14pt; font-family: DV-TTSurekhEN;"> 
    आ इ) कोज्या <b   style="">ख </b></span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">[1<sub padma_font_family_property="DV1-TTSurekh">1</sub>cos</span><i style=""><span style="font-size: 12pt; font-family: Symbol;"><span padma_font_family_property="Symbol" style="">b</span></span></i><sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">1 
    </span></sub><span style="font-size: 14pt; font-family: Symbol;"><span padma_font_family_property="Symbol" style="">+</span></span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">1<sub padma_font_family_property="DV1-TTSurekh">2</sub>cos</span><i style=""><span style="font-size: 12pt; font-family: Symbol;"><span padma_font_family_property="Symbol" style="">b</span></span></i><sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">2</span></sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">] 
    </span><span   style="font-size: 14pt; font-family: DV-TTSurekhEN;">और 
    <b   style="">द</b> ज्या <b   style="">क </b></span><b style=""><span style="font-size: 14pt; font-family: Symbol;"><span padma_font_family_property="Symbol" style="">+</span></span></b><b style=""><span   style="font-size: 14pt; font-family: DV-TTSurekhEN;"> दा ज्या ख </span></b><span padma_font_family_property="DV1-TTSurekh" style="font-size: 14pt; font-family: DV1-TTSurekh;">[1<sub padma_font_family_property="DV1-TTSurekh">1</sub>sin</span><i style=""><span style="font-size: 12pt; font-family: Symbol;"><span padma_font_family_property="Symbol" style="">b</span></span></i><sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">1 
    </span></sub><span style="font-size: 14pt; font-family: Symbol;"><span padma_font_family_property="Symbol" style="">+</span></span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">1<sub padma_font_family_property="DV1-TTSurekh">2</sub>sin</span><i style=""><span style="font-size: 12pt; font-family: Symbol;"><span padma_font_family_property="Symbol" style="">b</span></span></i><sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">2</span></sub><span padma_font_family_property="DV1-TTSurekh" style="font-size: 14pt; font-family: DV1-TTSurekh;">] 
    </span><span   style="font-size: 14pt; font-family: DV-TTSurekhEN;">होंगे। 
    इसी प्रकार अन्य बिंदुओं के निर्देशांक निकाले जा सकते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    क्रिया की सफलता के लिए सर्वेक्षक के लिए निम्नलिखित तीन समस्याओं 
    का हल निकालना आवश्यक होता है : (१) कोण नापने की, (२) 
    दो क्रमानुगत बिंदुओं के बीच दूरी नापने की तथा (३) पर्वतीय 
    प्रदेशों और टूटी फूटी भूमि पर दूरी नापने की।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पहली 
    समस्या का हल सर्वेक्षक ने चुंबक की सूई के गुण का, जो 
    सर्वत्र विदित हैं, लाभ उठाकर और थियोडोलाइट (देखें <b   style="">थियोडोलाइट</b>) का आविष्कार 
    करके लिया। दूसरी समस्या का हल फीता, जरीब आदि कई प्रकार 
    के उपकरणों के प्रयोग से किया, जो सर्वसाधारण को विदित 
    हैं। समतल या लगभग चौरस भूमि के प्रदेशों में इन दो समस्याओं 
    के समाधान से एक सर्वेक्षण विधि को जन्म मिला, जिससे चुने 
    हुए बिंदुओं के निर्देशांक निकाले जा सकते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    विधि को थियोडोलाइट संक्रमण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Theodolite traversing</span><span   style="font-size: 14pt; font-family: DV-TTSurekhEN;">), 
    या केवल चंक्रमण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Traversing</span><span   style="font-size: 14pt; font-family: DV-TTSurekhEN;">), कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यह 
    विधि बहुत कुछ चित्र ३. से स्पष्ट है। <b   style="">अ, आ, इ, ई</b> आदि क्रमानुगत बिंदुओं के बीच क्रमश: दूरी 
    नापते हैं और पीछे के बिंदु पर आगे के बिंदु को मिलानेवाली 
    रेखा के पीछे के बिंदु पर आगे के बिंदु को मिलानेवाली रेखा 
    का पीछे के बिंदु पर उत्तर दिशा से कोण ज्ञात कर लेते हैं जिसमें 
    थियोडोलाइट का प्रयोग होता है। इस उत्तर दिशा से नापे 
    कोण को दिगंश (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Azimuth</span><span   style="font-size: 14pt; font-family: DV-TTSurekhEN;">) कहते हैं। क्रमागत 
    बिंदुओं के बीच की दूरी और दिशा ज्ञात होने से, निर्देशांक 
    सरलता से निकाले जा सकते हैं। इस प्रकार सर्वेक्षण हेतु संपूर्ण 
    क्षेत्र में बिंदु स्थापित कर दिए जाते हैं। इन बिंदुओं को सर्वेक्षण 
    नियंत्रण बिंदु, या केवल नियंत्रण बिंदु (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Control 
    points</span><span   style="font-size: 14pt; font-family: DV-TTSurekhEN;">), कहते हैं। दिगंश निकालने के लिए ध्रुवतारे 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Polaris</span><span   style="font-size: 14pt; font-family: DV-TTSurekhEN;">) या सूर्य के प्रेक्षण 
    किए जाते हैं, जिनसे समुचित गणितीय सूत्रों के हल से वांछित 
    दिगंश निकल आता है।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">चित्र 
    ३.</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">मगर 
    जहाँ भूमि टूटी फूटी या ऊँची नीची हो, जिसपर चुने गए 
    क्रमानुगत बिंदुओं के बीच की सीधी दूरी फीते या जरीब से 
    न नापी जा सके, तो चक्रमण की विधि सफल नहीं होगी। ऐसी 
    दशा में सर्वेक्षक त्रिभुजन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">triangulation</span><span   style="font-size: 14pt; font-family: DV-TTSurekhEN;">) की विधि अपनाता 
    है। इस विधि की यह विशेषता है कि सर्वेक्षक गणितीय सूत्रों 
    के प्रयोग से बिंदुओं के बीच की दूरी निकाल सकता है। अत: 
    सर्वेक्षक ऊँचे नीचे पर्वतीय प्रदेश में लंबी लंबी दूरी तक 
    दृष्टिगोचर प्रमुख बिंदुओं को इस प्रकार चुनता है कि वे 
    त्रिभुजों की सुगठित जाली के शीर्ष बिंदु बन जाएँ। ऐसी त्रिभुजमाला 
    में गठे प्रत्येक त्रिभुज के तीनों कोण थियोडोलाइट से नाप 
    लिए जाते हैं। उनमें से एक त्रिभुज ऐसा बनाया जाता है जिसकी 
    एक भुजा भूमि पर सही सही नाप ली जाती है। उस भुजा का एक 
    सिरे के बिंदु पर दिगंश भी ज्ञात कर लिया जाता है। तदुपरांत 
    निम्नलिखित त्रिकोणमितीय सूत्र <sub> <img src="110512_files/image002.gif" v:shapes="_x0000_i1025" height="47" width="312"> </sub> से अन्य त्रिभुजों 
    की सारी भुजाओं की लंबाइयाँ निकाली जा सकती है; जैसे 
    चित्र में अआ नापी हुई भुजा हो, तो उपर्युक्त सूत्र से आइ 
    (भुजा) </span><span style="font-size: 14pt; font-family: Symbol;"><span padma_font_family_property="Symbol" style="">=</span></span><span   style="font-size: 14pt; font-family: DV-TTSurekhEN;"> 
    <sub> <img src="110512_files/image004.gif" v:shapes="_x0000_i1026" height="45" width="69"> </sub> <span   style="">श्</span>होगी। 
    इस सूत्र में <b   style="">अआ</b> नापी हुई 
    भुजा, और <b   style="">अ</b> और <b   style="">इ</b> नापे हुए कोण हैं। फलत: <b   style="">आइ</b> भुजा ज्ञात हो जाएगी, जिससे आगे का त्रिभज <b   style="">आइइ</b>र् हल हो सकेगा। इसी 
    प्रकार क्रमानुगत सभी त्रिभुज हल हो जाते हैं, फिर <b   style="">अ</b> या <b   style="">अ</b> के निर्देशांकों के ज्ञात होने से, आगे के बिंदुओं की 
    दूरी और दिगंश से निर्देशांक निकाल लिए जाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    प्रकार का त्रिभुजन संपूर्ण प्रदेश पर बिछ जाता है। भुजाओं 
    की लंबाई १० से ५० मील तक होती है और निर्देशांकों की 
    गणना पृथ्वी की वक्रता का ध्यान रखकर की जाती है। इस प्रकार 
    का सर्वेक्षण भूगणित सर्वेक्षण के अंतर्गत आता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसके 
    बाद ऐसे प्रदेश के छोटे छोटे भूभागों का पट्ट सर्वेक्षण करने 
    के लिए भूगणितीय सर्वेक्षण से स्थापित नियंत्रण बिंदु काम में 
    आते हैं। यदि भूगणितीय सर्वेक्षण से प्राप्त नियंत्रण बिंदु पट्ट 
    सर्वेक्षण के लिए पर्याप्त नहीं होते हैं, तो सर्वेक्षक स्थानीय आवश्यकता 
    की पूर्ति के लिए भूगणितीय नियंत्रण बिंदुओं पर आधारित एक 
    छोटा सा त्रिभुजन कर लेता है, जिससे पर्याप्त नियंत्रण बिंदु 
    मिल जाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ऐसे 
    बिंदु पाकर सर्वेक्षक एक वर्गांकित कागज पर उनका आलेख बनाता 
    है। इस प्रकार नियामकों की सहायता से सारे बिंदु अपनी सही 
    सापेक्ष स्थितियों में बैठ जाते हैं। इन बिंदुओं से मानचित्र 
    पर दिखाए जानेवाले अन्य बिंदुओं की दिशाओं और दूरियाँ को 
    नापकर सर्वेक्षक उन्हें मानचित्र पर दर्शाता है। इस विवरण 
    से यह एक सही धारणा बनेगी कि इस प्रकार के सर्वेक्षण में, 
    तो बहुत समय नष्ट होगा। इस दुर्बलता पर विजय पाने 
    के लिए सर्वेक्षक पटलवित्रण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">plane-tabling</span><span   style="font-size: 14pt; font-family: DV-TTSurekhEN;">) की प्रक्रिया अपनाता 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पटलचित्रण 
    में वर्गांकित पत्र पर नियंत्रणबिंदुओं के बने आलेख को सर्वेक्षक 
    लकड़ी के एक समतल पटल पर स्थिर रूप से बैठा लेता है। ऐसा 
    पटल एक तिपाई पर पेंच द्वारा ऐसे कस दिया जाता है कि 
    आवश्यकता होने पर पटल पेंच की स्थिति पर घुमाया जा सके 
    और मनचाही अवस्था में कसा जा सके। ऐसे पटल के साथ एक और 
    उपकरण प्रयुक्त होता है, जिसे दंशरेखनी (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">sight 
    rule</span><span   style="font-size: 14pt; font-family: DV-TTSurekhEN;">) कहते हैं। ६० या ७५ सेंटीमीटर लंबी, एक सेंटीमीटर 
    मोटी और पाँच सेंटीमीटर चौड़ी, धातु या लकड़ी की पट्टी 
    की दर्शरेखनी बनी होती हैं। लंबे दोनों किनारे एकदम सीधे 
    और एक ओर को ढालू होते हैं, जिससे सीधी और सही रेखा 
    खींचों जा सके। रेखा खींचने किनारे कागज पर रहते हैं। ऊपरवाले 
    तल पर दो दृश्य वेधिकाएँ (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">sight vanes</span><span   style="font-size: 14pt; font-family: DV-TTSurekhEN;">) 
    ऊर्ध्ववर्ती खड़ी रहती हैं। सर्वेक्षक आलेखमंडित पटल को आलेख 
    पर अंकित किसी एक बिंदु की भौमिक स्थिति (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">ground 
    position</span><span   style="font-size: 14pt; font-family: DV-TTSurekhEN;">) पर रखता है। तदुपरांत दर्शरेखनी को 
    एक किनारे उपर्युक्त बिंदु और उससे दृष्टिगोचर किसी दूसरे 
    अंकित बिंदु पर स्पर्शरेखीय रखता है। तब वह दर्शरेखनी को 
    बिना हिलाए, दृश्य वेधिकाओं से देखते हुए, पटल को ऐसे घुमाकर 
    स्थिर करता है जिससे दोनों स्पर्शी बिंदुओं को मिलानेवाली 
    भौमिक रेखा पटल पर अंकित उनकी स्थितियों को मिलानेवाली 
    रेखा के समांतर हो जाए। इस दशा में पटल पर, किन्हीं भी 
    दो अंकित बिंदुओं को वर्गाकित कागज पर जोड़नेवाली रेखा 
    संगति भौमिक रेखा के समांतर होगी। दूसरे शब्दों में पटल 
    आलेख सही दिशाओं में स्थिर हो गया। इसके बाद सर्वेक्षक आलेख 
    पर बनी अपनी स्थिति से, मानचित्र पर दर्शांए जानेवाले अन्य बिंदुओं 
    को दृश्यवेधिका से देखकर, क्रमिक रूप से दिशारेखाएँ खींच देता 
    है। तदुपरांत वह आलेख पर ज्ञात किसी दूसरी भौमिक स्थिति 
    पर खड़ा होकर, पटल को पहले की भाँति ही सही दिशाओं में 
    स्थिर करता है। इस प्रक्रिया को पटल का दिक्स्थापन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Orientation of plane table</span><span   style="font-size: 14pt; font-family: DV-TTSurekhEN;">) 
    कहते हैं। पुन: उन्हीं बिंदुओं की दिशारेखाएँ, जिन्हें किरण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">ray</span><span   style="font-size: 14pt; font-family: DV-TTSurekhEN;">) 
    कहते हैं, खींची जाती हैं। ये किरणें अपनी पहली संगति किरणों 
    पर छेदन बिंदु देकर, आलेख पर उन बिंदुओं की सही सापेक्ष 
    स्थितियाँ स्थापित कर देती हैं। इसी प्रकार सारे क्षेत्र का सर्वेक्षण 
    हो जाता है। सर्वेक्षक बिंदुओं को प्राप्त कर, उनसे पृथ्वी की 
    सतह पर स्थित प्राकृतिक और कृत्रिम वस्तुओं को संकेत च्ह्रोिं 
    द्वारा आलेख पर बना देता है। इस क्रिया को पटलचित्रण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Plane 
    tabling</span><span   style="font-size: 14pt; font-family: DV-TTSurekhEN;">) कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पटलचित्रण 
    से प्राप्त मानचित्र की मुद्रण द्वारा कई प्रतियाँ बनाई जा 
    सकती हैं। एक ही आलेख पर कई महीनों तक सर्वेक्षक काम करता 
    है, जिससे सर्वेक्षण हेतु संपूर्ण क्षेत्र का मानचित्र बन सके। 
    इससे पटलचित्र कुछ गंदा और भद्दा हो जाता है। साफ और 
    सुंदर मानचित्र प्राप्त करने की दृष्टि से सर्वेक्षक अपने पटलचित्र 
    की, नीले रंग में अपेक्षित मानचित्र से, ड्योढ़े पैमाने पर प्रतिलिपि 
    तैयार करता है। उसपर पुन: वस्तुओं का साफ और सुंदर आरेखन 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">drawing</span><span   style="font-size: 14pt; font-family: DV-TTSurekhEN;">) करता है और फोटोग्राफी 
    से घटाकर सही पैमाने का मानचित्र प्राप्त करता है <b   style="">(देखें प्लेन टेबुल सर्वेक्षण)</b>।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९१४ के महायुद्ध ने सर्वेक्षण की एक नई विधि को जन्म दिया 
    है। इस विधि के अंतर्गत वायुयान से सर्वेक्षण हेतु क्षेत्र के 
    शृंखलाबद्ध फोटो ले लिए जाते हैं। फोटो लेते समय कैमरा 
    का अक्ष (लेंस से फोटो लेने की दिशा) एकदम ऊर्ध्वाधर (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">vertical</span><span   style="font-size: 14pt; font-family: DV-TTSurekhEN;">) 
    रहता है। इस कारण हम प्रकार लिए फोटो ऊर्ध्वाधर फोटोग्राफ 
    कहलाते हैं। फोटो लेते समय यह ध्यान रखा जाता है कि प्रत्येक 
    क्रमानुगत फोटोग्राफ में उनसे सन्निकट पीछे के फोटोग्राफ 
    का ६०</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">%</span><span   style="font-size: 14pt; font-family: DV-TTSurekhEN;"> भाग उभयनिष्ठ हो और 
    सन्निकट दाएँ और बाएँ फोटोग्राफों में २५</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">%</span><span   style="font-size: 14pt; font-family: DV-TTSurekhEN;"> 
    के लगभग भाग उभयनिष्ठ हो।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">चित्रण 
    के समय पृथ्वी की सतह से शंक्वाकार प्रकाश की किरणें कैमरा 
    के लेंस से होकर फोटो प्लेट पर पड़ती हैं, जिससे प्रतिबिंब 
    बनते हैं। चित्र ४. में इन्हीं किरणों में से तीन किरणें लेकर 
    दिखाई गई हैं : एक जो चित्र के केंद्र पर पड़ती है, दूसरी 
    एक पहाड़ की चोटी से, तीसरी एक नदी के गहरे तल से। इस 
    चित्र के देखने से</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">चित्र 
    ४.</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">स्पष्ट 
    हो जाएगा कि (१) समतल सतह से ऊपर उठे, या नीचे धँसे, 
    बिंदु, मानचित्र पर बननेवाली सही ऊर्ध्वाधर प्रक्षेप (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">vertical 
    projection</span><span   style="font-size: 14pt; font-family: DV-TTSurekhEN;">) स्थितियों से हटे हुए चित्रित होते हैं, 
    (२) बिंदुओं की जितनी ही अधिक ऊँचाई या गहराई होगी 
    उनका हटाव भी उतना ही अधिक होगा, (३) यह हटाव फोटो के 
    केंद्रबिंदु से अरीय या अनुत्रिज्य (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">radial</span><span   style="font-size: 14pt; font-family: DV-TTSurekhEN;">) 
    होता है। अत: पृथ्वी की सतह पर किन्हीं भी दो बिंदुओं द्वारा 
    फोटो केंद्र की भौमिक स्थिति पर बना कोण फोटो के संगति 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">corresponding</span><span   style="font-size: 14pt; font-family: DV-TTSurekhEN;">) 
    कोण के बराबर होगा, (४) प्रत्येक फोटो पर आगे और पीछे 
    के फोटो के ६०</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">%</span><span   style="font-size: 14pt; font-family: DV-TTSurekhEN;"> भाग के अतिव्यापन (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">overlapping</span><span   style="font-size: 14pt; font-family: DV-TTSurekhEN;">) 
    से उनके केंद्रीय बिंदु भी बीचवाले फोटो पर चित्रित होंगे। 
    इन केंद्रीय बिंदुओं को प्रधान बिंदु या मुख्य आधार बिंदु (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Principal 
    point</span><span   style="font-size: 14pt; font-family: DV-TTSurekhEN;">) और फोटो पर उन्हें जोड़नेवाली रेखा को आधार 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Base</span><span   style="font-size: 14pt; font-family: DV-TTSurekhEN;">) कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">फोटो 
    पर इन ज्यामितीय संबंधों का लाभ उठाकर, सर्वेक्षक उनसे मानचित्र 
    बनाने में सफल होता है। वह पहले उस क्षेत्र में स्थित नियंत्रण 
    बिंदुओं को फोटो पर पहचानकर चिह्नित करता है। फिर फोटो 
    से नियंत्रणबिंदु और प्रधान बिंदुओं के साथ साथ एक ऐसा आलेख 
    पत्र तैयार करता जिसमें सभी बिंदु वाँछित पैमाने पर अपनी 
    सही सापेक्ष स्थितियों में बैठे होते हैं। ऐसा आलेखपत्र वह 
    पारदर्शी कागज पर बनाता है। फिर वह प्रत्येक फोटो को क्रमश: 
    आलेख पर अंकित उसके प्रधान बिंदु के नीचे इस प्रकार रखता 
    है कि आलेख पर बने सन्निकट आधार, फोटो पर बने संगीत 
    आधारों पर, संपाती हों। इस प्रकार का दिक्स्थापन होने 
    पर, सर्वेक्षक मानचित्र में दर्शाने योग्य, उस अमुक फोटो में 
    चित्रित, बिंदुओं को प्रधान बिंदु से किरणें खींच देता है। यही 
    क्रिया सभी आगे और पीछे के फोटो पर होने से, स-बिंदुगामी 
    किरणों के छेदन पर, बिंदुओं के सही सापेक्ष स्थितियाँ प्राप्त 
    हो जाती हैं जिनकी सहायता से पटलचित्रण की भाँति मानचित्र 
    तैयार हो जाता है। इस क्रिया को हवाई सर्वेक्षण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Airsurvey</span><span   style="font-size: 14pt; font-family: DV-TTSurekhEN;">) कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यदि 
    हवाई फोटोग्राफ, कैमरा के अक्ष को ऊर्ध्वाधर दिशा से 
    झुका हुआ रखकर, लिए जाएँ, तो भी सर्वेक्षक उनसे मानचित्र तैयार 
    कर सकता है। इस प्रकार से लिए चित्र तिर्यक् फोटोग्राफ (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Oblique photographs</span><span   style="font-size: 14pt; font-family: DV-TTSurekhEN;">) कहलाते हैं।<span style=""> </span>(गु. ना. दु.)</span></p>
</div>
</body></html>