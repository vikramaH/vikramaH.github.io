<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">बिंदुसार</span></b><span   style="font-size: 14pt; font-family: DV-TTSurekhEN;"> मौर्य सम्राट् 
    चंद्रगुप्त का उत्तराधिकारी। स्ट्राबो के अनुसार सैंड्रकोट्टस 
    (चंद्रगुप्त) के बाद अमित्रोकोटिज़ उत्तराधिकारी हुआ जिसे एथेनेइयस 
    ने अमित्रोकातिस (सं. अमित्रघात) कहा है। जैन ग्रंथ राजवलिकथे 
    में उसे सिंहसेन कहा गया है। बिंदुसार नाम हमें पुराणों में 
    प्राप्त होता है। चंद्रगुप्त के उत्तराधिकारी के रूप में वही नाम 
    स्वीकार कर लिया गया है। पुराणों के अतिरिक्त परंपरा में 
    प्राप्त नामों से उसके विजयी होने की ध्वनि मिलती है। संभवत: 
    चाणक्य चंद्रगुप्त के बाद भी महामंत्री बना रहा और तिब्बती 
    इतिहासकार तारानाथ ने बताया कि उसने पूरे भारत की एकता 
    कायम की। ऐसा मानने पर प्रतीत होता है कि बिंदुसार ने कुछ 
    देश विजय भी किए। इसी आधार पर कुछ विद्वानों के अनुसार 
    बिंदुसार ने दक्षिण पर विजय प्राप्त की। किंतु यह समीचीन नहीं 
    प्रतीत होता। 'दिव्यावदान के अनुसार तक्षशिला में राज्य 
    के प्रति प्रतिक्रिया हुई। उसे शांत करने के लिए बिंदुसार ने 
    वहाँ अपने लड़के अशोक को कुमारामात्य बनाकर भेजा। जब 
    वह वहाँ पहुंचा, लोगों ने कहा कि हम न बिंदुसार से विरोध 
    करते हैं न राजकुमार से ही, हम केवल दुष्ट मंत्रियों के प्रति 
    विरोध प्रदर्शित करते हैं। बिंदुसार की विजयों को पुष्ट करने 
    अथवा खंडित करने के लिए कुछ भी प्रमाण उपलब्ध नहीं है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इतना 
    अवश्य प्रतीत होता है कि उसने राज्य पर अधिकार बनाए रखने 
    का प्रयास किया। सीरिया के सम्राट् से इसके राजत्व काल में 
    भी मित्रता कायम रही। मेगस्थनीज़ का उत्तराधिकारी डाईमेकस 
    सीरिया के सम्राट् का दूत बनकर बिंदुसार के दरबार में रहता 
    था। प्लिनी के अनुसार मिस्र के सम्राट् टॉलेमी फ़िलाडेल्फ़स (२८५-२४७ 
    ई. पू.) ने भी अपना राजदूत भारतीय नरेश के दरबार में 
    भेजा था यद्यपि स्पष्ट नहीं होता कि यह नरेश बिंदुसार ही था। 
    एथेनियस ने सीरिया के सम्राट् अंतिओकस प्रथम सोटर तथा 
    बिंदुसार के पत्रव्यवहार का उल्लेख किया है। राजा अमित्रघात 
    ने अंतिओकस से अपने देश से शराब, तथा सोफिस्ट खरीदकर 
    भेजने के लिए प्रार्थना की थी। उत्तर में कहा गया था कि हम आपके 
    पास शराब भेज सकेंगे किंतु यूनानी विधान के अनुसार सोफिस्ट 
    का विक्रय नहीं होता।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बिंदुसार 
    के कई लड़के थे। अशोक के पाँचवें शिलालेख में मिलता है 
    कि उसके अनेक भाई बहिन थे। सबका नाम नहीं मिलता। 'दिव्यावदान' 
    में केवल सुसीम तथा विगतशोक इन दो का नाम मिलता है। 
    सिंहली परंपरा में उन्हें सुमन तथा तिष्य कहा गया है। कुछ 
    विद्वान् इस प्रकार अशोक के चार भाइयों की कल्पना करते 
    हैं। जैन परंपरा के अनुसार बिंदुसार की माता का नाम दुर्धरा 
    था।<span   style="">   
    </span>(चंद्रभान पांडेय)</span></p>
</div>
</body></html>