<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US" link="blue" vlink="purple">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">ब्रजभाषा </span></b><span   style="font-size: 14pt; font-family: DV-TTSurekhEN;">मूलत: ब्रजक्षेत्र 
    की बोली है। (श्रीमद्भागवत के रचनाकाल में '्व्राज' शब्द 
    क्षेत्रवाची हो गया था</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">भाग. 
    १०।१।९)। विक्रम की १३वीं शताब्दी से लेकर २०वीं शताब्दी तक भारत 
    के मध्य देश की साहित्यिक भाषा रहने के कारण ब्रज की इस 
    जनपदीय बोली ने अपने उत्थान एवं विकास के साथ आदरार्थ 
    'भाषा' नाम प्राप्त किया और 'ब्रजबोली' नाम से नहीं, 
    अपितु 'ब्रजभाषा' नाम से विख्यात हुई। अपने विशुद्ध रूप 
    में यह आज भी आगरा, धौलपुर, मथुरा और अलीगढ़ जिलों में 
    बोली जाती है। इसे हम केंद्रीय ब्रजभाषा के नाम से भी पुकार 
    सकते हैं। केंद्रीय ब्रजभाषा क्षेत्र के उत्तर पश्चिम की ओर बुलंदशहर 
    जिले की उत्तरी पट्टी से इसमें खड़ी बोली की लटक आने लगती 
    है। उत्तरी-पूर्वी जिलों अर्थात् बदायूँ और एटा जिलों में इसपर 
    कन्नौजी का प्रभाव प्रारंभ हो जाता है। डा. धीरेंद्र वर्मा 'कन्नौजी' 
    को ब्रजभाषा का ही एक रूप मानते हैं। दक्षिण की ओर ग्वालियर 
    में पहुँचकर इसमें बुंदेली की झलक आने लगती है। पश्चिम 
    की ओर गुड़गाँवा तथा भरतपुर का क्षेत्र राजस्थानी से प्रभावित 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भारतीय 
    आर्यभाषाओं की परंपरा में विकसित होनेवाली 'ब्रजभाषा' 
    शौरसेनी अपभ्रंश की कोख से जन्मी है। जनपदीय जीवन के प्रभाव 
    से ब्रजभाषा के कई रूप हमें दृष्टिगोचर होते हैं। किंतु थोड़े 
    से अंतर के साथ उनमें एकरूपता की स्पष्ट झलक हमें देखने को 
    मिलती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ब्रजभाषा 
    की अपनी रूपगत प्रकृति औकारांत है अर्थात् इसकी एकवचनीय 
    पुंलिंग संज्ञाएँ तथा विशेषण प्राय: औकारांत होते हैं; जैसे 
    <b   style="">खुरपौ, यामरौ, माँझौ</b> आदि संज्ञा 
    शब्द औकारांत हैं। इसी प्रकार <b   style="">कारौ, गोरौ, साँवरौ </b>आदि विशेषण पद औकारांत है। 
    क्रिया का सामान्य भूतकालिक एकवचन पुंलिंग रूप भी ब्रजभाषा 
    में प्रमुखरूपेण औकारांत ही रहता है। यह बात अलग है कि 
    उसके कुछ क्षेत्रों में 'य्' श्रुति का आगम भी पाया जाता है। 
    जिला अलीगढ़ की तहसील कोल की बोली में सामान्य भूतकालीन 
    रूप 'य्' श्रुति से रहित मिलता है, लेकिन जिला मथुरा 
    तथा दक्षिणी बुलंदशहर की तहसीलों में 'य्' श्रुति अवश्य 
    पाई जाती है। जैसे :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">''<b   style="">कारौ छोरा बोलौ</b>'' </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">(कोल, जिला अलीगढ़)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">''<b   style="">कारौ छोरा बोल्यौ</b>'' </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">(माट जिला मथुरा)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">''<b   style="">कारौ लौंडा बोल्यौ</b>'' </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">(बरन, जिला बुलंदशहर)।</span></p>
  <p style="text-align: left;"   class="MsoBodyTextIndent2">कन्नौजी की अपनी प्रकृति ओकारांत है। 
    संज्ञा, विशेषण तथा क्रिया के रूपों में ब्रजभाषा जहाँ औकारांतता 
    लेकर चलती है वहाँ कन्नौजी ओकारांतता का अनुसरण करती 
    है। जिला अलीगढ़ की जलपदीय ब्रजभाषा में यदि हम कहें कि<span style="font-family: Symbol;"><span padma_font_family_property="Symbol" style="">-</span></span> ''कारौ छोरा 
    बोलौ'' (<span style="font-family: Symbol;"><span padma_font_family_property="Symbol" style="">=</span></span> 
    काला लड़का बोला) तो इसे ही कन्नौजी में कहेंगे कि<span style="font-family: Symbol;"><span padma_font_family_property="Symbol" style="">-</span></span>''कारो 
    लरिका बोलो। भविष्यत्कालीन क्रिया कन्नौजी में तिङ्ंतरूपिणी 
    होती है, लेकिन ब्रजभाषा में वह कृदंतरूपिणी पाई जाती 
    है। यदि हम 'लड़का जाएगा' और 'लड़की जाएगी' वाक्यों 
    को कन्नौजी तथा ब्रजभाषा में रूपांतरित करके बोलें तो निम्नांकित 
    रूप प्रदान करेंगे :</p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">कन्नौजी में </span></b><b style=""><span style="font-size: 14pt; font-family: Symbol;"><span padma_font_family_property="Symbol" style="">-</span></span></b><b style=""><span style="font-size: 14pt; font-family: DV-TTSurekhEN;"><span   style="">श्श् </span></span></b><span   style="font-size: 14pt; font-family: DV-TTSurekhEN;">(१) 
    <b   style="">लरिका जइहै।</b></span></p>
  <p class="MsoNormal"><span   style="font-size: 14pt; font-family: DV-TTSurekhEN;"><span   style="">   </span>(२) बिटिया <b   style="">जइहै।</b></span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">ब्रजभाषा में</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"><span   style="">श्श् </span>(१) छोरा <b   style="">जाइगौ।</b></span></p>
  <p class="MsoNormal"><span   style="font-size: 14pt; font-family: DV-TTSurekhEN;"><span   style="">   </span>(२) छोरी <b   style="">जाइगी।</b></span></p>
  <p class="MsoNormal"><span   style="font-size: 14pt; font-family: DV-TTSurekhEN;">उपर्युक्त 
    उदाहरणों से स्पष्ट है कि ब्रजभाषा के सामान्य भविष्यत् काल 
    रूप में क्रिया कर्ता के लिंग के अनुसार परिवर्तित होती है, जब 
    कि कन्नौजी में एक रूप रहती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसके 
    अतिरिक्त कन्नौजी में अवधी की भाँति विवृति (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Hiatus</span><span   style="font-size: 14pt; font-family: DV-TTSurekhEN;">) 
    की प्रवृत्ति भी पाई जाती है जिसका ब्रजभाषा में अभाव है। कन्नौजी 
    के संज्ञा, सर्वनाम आदि वाक्यपदों में संधिराहित्य प्राय: मिलता 
    है, किंतु ब्रजभाषा में वे पद संधिगत अवस्था में मिलते हैं। उदाहरण 
    :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(१) 
    कन्नौजी </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">''<b   style="">बउ गओ</b>'' (</span><span style="font-size: 14pt; font-family: Symbol;"><span padma_font_family_property="Symbol" style="">=</span></span><span   style="font-size: 14pt; font-family: DV-TTSurekhEN;"> वह गया)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(२) 
    ब्रजभाषा </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">''<b   style="">बो गयौ</b>'' (</span><span style="font-size: 14pt; font-family: Symbol;"><span padma_font_family_property="Symbol" style="">=</span></span><span   style="font-size: 14pt; font-family: DV-TTSurekhEN;"> वह गया)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उपर्युक्त 
    वाक्यों के सर्वनाम पद 'बउ' तथा 'बो' में संधिराहित्य 
    तथा संधि की अवस्थाएँ दोनों भाषाओं की प्रकृतियों को स्पष्ट 
    करती हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ब्रजभाषा 
    क्षेत्र की भाषागत विभिन्नता को दृष्टि में रखते हुए हम उसका 
    विभाजन निम्नांकित रूप में कर सकते हैं :</span></p>
  <p class="MsoNormal" style="text-align: justify;"> <span   style="font-size: 14pt; font-family: DV-TTSurekhEN; text-align: left;">(१)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">��� </span></span> <b style=""><span   style="font-size: 14pt; font-family: DV-TTSurekhEN; text-align: left;">केंद्रीय ब्रज अर्थात् आदर्श ब्रजभाषा</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN; text-align: left;"> अलीगढ़, मथुरा 
    तथा पश्चिमी आगरे की ब्रजभाषा को 'आदर्श ब्रजभाषा' नाम 
    दिया जा सकता है।</span></p>
  <p class="MsoNormal" style="text-align: justify;"> <span   style="font-size: 14pt; font-family: DV-TTSurekhEN; text-align: left;">(२)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">��� </span></span> <span   style="font-size: 14pt; font-family: DV-TTSurekhEN; text-align: left;">बुदेली 
    प्रभावित ब्रजभाषा </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN; text-align: left;"> 
    ग्वालियर के उत्तर पश्चिम में बोली जानेवाली भाषा को यह नाम 
    प्रदान किया जा सकता है।</span></p>
  <p class="MsoNormal" style="text-align: justify;"> <span   style="font-size: 14pt; font-family: DV-TTSurekhEN; text-align: left;">(३)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">��� </span></span> <span   style="font-size: 14pt; font-family: DV-TTSurekhEN; text-align: left;">राजस्थान 
    की जयपुरी से प्रभावित ब्रजभाषा </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN; text-align: left;"> 
    यह भरतपुर तथा उसके दक्षिणी भाग में बोली जाती है।</span></p>
  <p class="MsoNormal" style="text-align: justify;"> <span   style="font-size: 14pt; font-family: DV-TTSurekhEN; text-align: left;">(४)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">��� </span></span> <span   style="font-size: 14pt; font-family: DV-TTSurekhEN; text-align: left;">सिकरवाड़ी 
    ब्रजभाषा </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN; text-align: left;"> 
    ब्रजभाषा का यह रूप ग्वालियर के उत्तर पूर्व के अंचल में प्रचलित 
    है जहाँ सिकरवाड़ राजपूतों की बस्तियाँ पाई जाती हैं।</span></p>
  <p class="MsoNormal" style="text-align: justify;"> <span   style="font-size: 14pt; font-family: DV-TTSurekhEN; text-align: left;">(५)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">��� </span></span> <span   style="font-size: 14pt; font-family: DV-TTSurekhEN; text-align: left;">जादोबाटी 
    ब्रजभाषा </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN; text-align: left;"> 
    करौली के क्षेत्र तथा चंबल नदी के मैदान में बोली जानेवाली 
    ब्रजभाषा को 'जादौबारी' नाम से पुकारा गया है। यहाँ 
    जादौ (यादव) राजपूतों की बस्तियाँ हैं।</span></p>
  <p class="MsoNormal" style="text-align: justify;"> <span   style="font-size: 14pt; font-family: DV-TTSurekhEN; text-align: left;">(६)<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">��� </span></span> <span   style="font-size: 14pt; font-family: DV-TTSurekhEN; text-align: left;">कन्नौजी 
    से प्रभावित ब्रजभाषा </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN; text-align: left;"> 
    जिला एटा तथा तहसील अनूपशहर एवं अतरौली की भाषा कन्नौजी 
    से प्रभावित है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ब्रजभाषी 
    क्षेत्र की जनपदीय ब्रजभाषा का रूप पश्चिम से पूर्व की ओर कैसा 
    होता चला गया है, इसके लिए निम्नांकित उदाहरण द्रष्टव्य 
    हैं :</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जिला गुड़गाँवा में </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> ''तमासो 
    देख्ने कू गए। आपस् मैं झग्रो हो रह्यौ हो। तब गानो बंद 
    हो गयो।''</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जिला बुलंदशहर में</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">''लौंडा 
    गॉम् कू आयौ और बहू सू बोल्यौ कै मैं नौक्री कू जाङ्गौ।''</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जिला अलीगढ़ में </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> ''छोरा 
    गाँम् कूँ आयौ औरु बऊ ते बोलौ (बोल्यौ) कै मैं नौक्री 
    कूँ जाङ्गो।''</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जिला एटा में </span></b><b style=""><span style="font-size: 14pt; font-family: Symbol;"><span padma_font_family_property="Symbol" style="">-</span></span></b><b style=""><span style="font-size: 14pt; font-family: DV-TTSurekhEN;"> </span></b><span   style="font-size: 14pt; font-family: DV-TTSurekhEN;">''छोरा गॉम् 
    कूँ आओ और बऊ ते बोलो कै मैं नौक्री कूँ जाउँगो।''</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसी 
    प्रकार उत्तर से दक्षिण की ओर का परिवर्तन द्रष्टव्य है</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span style="font-size: 14pt; font-family: DV-TTSurekhEN;"></span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जिला अलीगढ़ में</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">''गु छोरा 
    मेरे घर् ते चलौ गयौ।''</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">जिला मथुरा में</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">''बु छोरा 
    मेरे घर् तैं चल्यौ गयौ।''</span></p>
  <h2 style="text-align: left;"  ><b   style="text-align: left;">जिला आगरा म</b>ें <span style="font-family: Symbol;"><span padma_font_family_property="Symbol" style="">-</span></span>''मुक्तौ रुपइया अप्नी बइयरि 
    कूँ भेजि दयौ।''</h2>
  <p style="text-align: left;"   class="MsoBodyTextIndent3">ग्वालियर (पश्चिमी भाग) में <span style="font-family: Symbol;"><span padma_font_family_property="Symbol" style="">-</span></span> 'बानैं एक् बोकरा पाल लओ। तब बौ आनंद 
    सै रैबे लगो।''</p>
  <p class="MsoNormal"><span   style="font-size: 14pt; font-family: DV-TTSurekhEN;">जब 
    से गोकुल वल्लभ संप्रदाय का केंद्र बना, ब्रजभाषा में कृष्ण विषयक 
    साहित्य लिखा जाने लगा। इसी के प्रभाव से ब्रज की बोली साहित्यिक 
    भाषा बन गई। भक्तिकाल के प्रसिद्ध महाकवि महात्मा सूरदास 
    से लेकर आधुनिक काल के विख्यात कवि श्री वियोगी हरि तक 
    ब्रजभाषा में प्रबंध काव्य तथा मुक्तक काव्य समय समय पर रचे 
    जाते रहे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. 
    ग्रं. </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> डॉ. ग्रियर्सन, 
    जी. ए. : मॉडर्नं वर्नाक्यूलर लिटरेचर ऑव हिंदोस्तान (एशियाटिक 
    सोसायटी ऑव बंगाल, १८८९); आचार्य रामचंद्र शुक्ल : बुद्धचरित 
    की भूमिका एवं हिंदी साहित्य का इतिहास (ना. प्र. सभा, वाराणसी); 
    डॉ. धीरेंद्र वर्मा : 'ले लांग दि ब्रज' हिंदी भाषा और लिपि।<span style=""> 
    </span>(अंगिका प्रसाद सक्सेना)</span></p>
</div>
</body></html>