<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खैबर दर्रा</b></font><font    size="4">
 उत्तर-पश्चिमी पाकिस्तान की सीमा और अफगानिस्तान के काबुलिस्तान मैदान के 
बीच हिंदुकुश के सफेद कोह पर्वत शृंखला में स्थित एक प्रख्यात दर्रा। यह 
दर्रा ३३ मील लंबा है और इसका सबसे सँकरा भाग केवल १० फुट चौड़ा है। यह 
सँकरा मार्ग ६०० से १००० फुट की ऊँचाई पर बल खाता हुआ बृहदाकार पर्वतों के 
बीच खो सा जाता है।</font></p>
<font  size="4"> 
<p  >पेशावर से काबुल 
  तक इस दर्रे से 
  होकर अब एक सड़क 
  बन गई है। यह 
  सड़क चट्टानी ऊसर 
  मैदान से होती 
  हुई जमरूद से, 
  जो अंग्रेजी सेना 
  की छावनी थी 
  और जहाँ अब पाकिस्तानी 
  सेना रहती है, 
  तीन मील आगे 
  शादीबगियार 
  के पास पहाड़ों 
  में प्रवेश करती 
  है और यहीं से 
  खैबर दर्रा 
  आरंभ होता 
  है। कुछ दूर तक 
  सड़क एक खड्ड में से 
  होकर जाती 
  है फिर बाई 
  और शंगाई 
  के पठार की ओर 
  उठती है। इस स्थान 
  से अली मसजिद 
  दुर्ग दिखाई 
  पड़ता है जो दर्रे 
  के लगभग बीचोबीच 
  ऊँचाई पर स्थित 
  है। यह दुर्ग अनेक 
  अभियानों का 
  लक्ष्य रहा है। पश्चिम 
  की ओर आगे बढ़ती 
  हुई सड़क दाहिनी 
  ओर घूमती है 
  और टेढ़े मेढ़े 
  ढलान से होती 
  हुई अली मसजिद 
  की नदी में उतर 
  कर उसके किनारे-किनारे 
  चलती है। यहीं 
  खैबर दर्रे का 
  सँकरा भाग है 
  जो महज पंद्रह 
  फुट चौड़ा है 
  और ऊँचाई में 
  २,००० फुट है। तीन 
  मील आगे बढ़ने 
  पर घाटी चौड़ी 
  होने लगती है। 
  इस घाटी के दोनों 
  और छोटे-छोटे 
  गाँव और जक्काखेल 
  अफ्रीदियों की 
  लगभग साठ मीनारें 
  है। इसके आगे लोआर्गी 
  का पठार आता 
  है जो सात मील 
  लंबा है और 
  उसकी अधिकतम चौड़ाई 
  तीन मील है। यह 
  लंदी कोतल 
  में जाकर समाप्त 
  होता है। यहाँ 
  अंगरेजों के 
  काल का एक दुर्ग 
  है। यहाँ से अफगानिस्तान 
  का मैदानी भाग 
  दिखाई देता 
  है। लंदी कोतल 
  से आगे सड़क छोटी 
  पहाड़ियों के बीच 
  से होती हुई 
  काबुल नदी को 
  चूमती डक्का पहुँचती 
  है। यह मार्ग अब 
  इतना प्रशस्त हो 
  गया है कि छोटी 
  लारियाँ और 
  मोटरगाड़ियाँ 
  काबुल तक सरलता 
  से जा सकती हैं। 
  इसके अतिरिक्त 
  लंदी खाना तक, 
  जिसे खैबर का 
  पश्चिम कहा जाता 
  है, रेलमार्ग 
  भी बन गया है। 
  इस रेलमार्ग 
  का बनना १९२५ में 
  आरंभ हुआ था।</p>
<p  >सामरिक दृष्टि 
  में संसार भर 
  में यह दर्रा सबसे 
  अधिक महत्व का समझा 
  जाता रहा है। 
  भारत के प्रवेश 
  द्वार के रूप में 
  इसके साथ अनेक 
  स्मृतियाँ जुड़ी 
  हुई हैं। समझा 
  जाता है कि सिकंदर 
  के समय से लेकर 
  बहुत बाद तक 
  जितने भी आक्रामक 
  शक-पल्लव, बाख्त्री 
  यवन, महमूद गजनी, 
  चंगेज खाँ, तैमूर 
  बाबर आदि भारत 
  आए उन्होंने इसी दर्रे 
  के मार्ग से प्रवेश 
  किया। किंतु यह 
  बात सर्वांश में 
  सत्य नहीं है। दर्रे 
  की दुर्गमता 
  और इस प्रदेश 
  के उद्दंड निविसियों 
  के कारण इस मार्ग 
  से सबके लिए बहुत 
  साल तक प्रवेश 
  सहज न था। भारत 
  आनेवाले अधिकांश 
  आक्रमण कारी 
  या तो बलूचिस्तान 
  होकर आए या काबुल 
  से घूमकर जलालाबाद 
  के रास्ते काबुल 
  नदी के उत्तर होकर 
  आए जहाँ से प्रवेश 
  अधिक सुगम रहा 
  है। (परमेश्वरीलाल 
  गुप्त)</p>
</font><font size="2"></font>
</body></html>