<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गिलहरी</b></font><font    size="4">
 भारत में सामान्य रूप से गिलहरियों की दो जातियाँ पाई जाती हैं। दोनों के 
ही शरीर का रंग कुछ कालापन लिए हुए भूरा होता है, परंतु एक की पीठ पर तीन 
और दूसरी की पीठ पर पाँच, अपेक्षाकृत हलके रंग की धारियाँ होती हैं, जो आगे
 से पीछे की ओर जाती हैं। इनमें से पीठ पर बीचों बीच होनेवाली धारी सबसे 
अधिक लंबी होती है। तीन धारियोंवाली गिलहरी को त्रिरेखिनी </font><font padma_font_family_property="Times New Roman, Times, serif" face="Times New Roman, Times, serif" size="4">(three striped palm squirrel, Funambulus palmarum) </font><font    size="4">तथा पाँच धारियोंवाली गिलहरी को पंचरेखिनि </font><font padma_font_family_property="Times New Roman, Times, serif" face="Times New Roman, Times, serif" size="4">(five-striped palm squirrel, Funambulus pennanti) </font><font    size="4">कहते
 हैं। त्रिरेखिनी के केवल तीन धारियाँ ही नहीं होतीं, वरन् दुम के निचले 
तल का रंग भी चमकता हुआ हलका पीला होता है तथा कंधों और शरीर के दोनों 
पार्श्वो पर भी पीलापन देखने को मिलता है। यही नहीं, त्रिरेखिनी की कई,कम 
से कम स्थानीय, उपजातियाँ भी पाई जाती हैं, जिनमें आपस में मुख्य रूप से 
शरीर के रंगों की गहराई तथा हलकेपन अथवा धारियों के वर्णभास </font><font padma_font_family_property="Times New Roman, Times, serif" face="Times New Roman, Times, serif" size="4">(tone) </font><font    size="4">में
 ही भिन्नता होती है। त्रिरेखिनी तथा पंचरेखिनी दोनों जातियों की गिलहरियों
 के कान छोटे होते हैं। इनपर बहुत कोमल लोम तो होते हैं, परंतु लोमगुच्छ </font><font padma_font_family_property="Times New Roman, Times, serif" face="Times New Roman, Times, serif" size="4">(ear tufts)</font><font    size="4">
 नहीं होते। इनकी झबरी तथा चपटी दुम लगभग उतनी ही लंबी होती है जितना लंबा 
शेष सारा शरीर। स्तनों के दो युग्म होते हैं, एक तो उदर प्रदेश पर और दूसरा
 वंक्षण </font><font padma_font_family_property="Times New Roman, Times, serif" face="Times New Roman, Times, serif" size="4">(Inguinal) </font><font    size="4">प्रदेश पर। शिश्नमुंड एक कड़ी तथा पतली अस्थीय नोक के रूप में होता है और शिश्नास्थि </font><font padma_font_family_property="Times New Roman, Times, serif" face="Times New Roman, Times, serif" size="4">(os penis) </font><font    size="4">कहलाता है। दोनों जातियों की गिलहरियाँ हिमालय से लेकर लंका द्वीप तक तथा अफगानिस्तान से लेकर ब्रह्मदेश तक पाई जाती हैं।</font></p><p>
<font    size="4">इन
 दोनों जातियों के अतिरिक्त दक्षिण भारत तथा लंका के सघनतम जंगलों में उलझी
 हुई लताओं में छिपकर रहनेवाली फुनैंबुलस प्रजाति की ही एक और गिलहरी पाई 
जाती है जिसे चतुर्रेखिनी </font><font padma_font_family_property="Times New Roman, Times, serif" face="Times New Roman, Times, serif" size="4">(Funambulus sublimatus) </font><font    size="4">कहते
 हैं। इसकी पीठ पर आगे से पीछे की ओर जाती हुई चार गहरे बादामी रंग की 
धारियाँ होती हैं। जिन्हें तीन हल्के बादामी रंग की पट्टियाँ अलग करती हैं।
 फुनैंबुलस प्रजाति के अतिरिक्त भारत में कैलोसाइयूरस </font><font padma_font_family_property="Times New Roman, Times, serif" face="Times New Roman, Times, serif" size="4">(Callos iurus) </font><font    size="4">तथा ड्रेम्नोमिस </font><font padma_font_family_property="Times New Roman, Times, serif" face="Times New Roman, Times, serif" size="4">(Dremnomys) </font><font    size="4">नामक दो प्रजातियों की गिलहरियाँ और पाई जाती हैं, जो हिमालय प्रदेश के वनप्रांतों में ५,००० से ९,००० फुट तक की ऊँचाई पर रहती हैं।</font></p><font  size="4">
<p  >पेड़ों और झाड़ियों से दूर 
गिलहरियाँ शायद ही कभी देखी जाती हों। वृक्षों की छालों, कोमल प्रांकुरों, 
कलिकाओं तथा फलों का ये आहार करती हैं। फलों में भी इन्हें अनार सबसे अधिक 
प्रिय है। सेमल के फूलों का रस पीकर उनके परागण में ये बड़ी सहायक बनती हैं।
 अभिजनन काल में इनकी मादा दो से लेकर चार तक बच्चे किसी वृक्ष के कोटर वा 
पुरानी दीवार के किसी छिद्र में, अथवा छत में बाँसों के बीच घासपात या 
मुलायम टहनियों का नीड़ बनाकर, देती हैं। जीवन इनका साधारण्तया पाँच छह साल 
का होता है। आवाज चिर्प या ट्रिल सरीखी होती है, जो उत्तेजित अवस्था में 
यथेष्ट देर तक और बराबर होती रहती है। (शै. मो. दा.)</p>
</font><font size="2"></font></body></html>