<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गिल्बर्ट, सर जोसेफ़ हेनरी</b></font><font    size="4"> (१८१८-१९०१) अँगरेज रसायनज्ञ। इनका जन्म हल </font><font padma_font_family_property="Times New Roman, Times, serif" face="Times New Roman, Times, serif" size="4">(Hull) </font><font    size="4">नामक
 स्थान में २ अगस्त, १८१७ को हुआ था। इनकी शिक्षा दीक्षा पहले ग्लास्गों और
 फिर लंदन में हुई। बाद में ये जर्मन वैज्ञानिक लीबिख के यहाँ गीसेन भी गए।
 सन् १८६०. में इन्हें एफ. आर. एस. की उपाधि मिली। सन् १८८४ में 
ऑक्सफोर्ड विश्वविद्यालय में रूरल इकॉनोमी के प्रोफेसर हुए।</font></p><p>
<font    size="4">गिलबर्ट का नाम लाज़ के नाम के साथ स्मरण किया जाता है। लाज़ ने इनके सहयोग से सन् १८४३ में रॉथैम्स्टेड के प्रायोगिक केंद्र </font><font padma_font_family_property="Times New Roman, Times, serif" face="Times New Roman, Times, serif" size="4">(Rothanmsted Experimental Station) </font><font    size="4">की
 स्थापना की थी। तब से आज तक अबाध गति से उनके प्रचारित प्रयोग चालू हैं। 
ये प्रयोग मिट्टी की उर्वरता, उर्वरकों के सफल प्रयोग एवं पौधों द्वारा 
निकाले गए जल की मात्रा से संबंधित हैं। </font></p><p>
<font    size="4">जिन
 दिनों गिल्बर्ट ने लाज़ के सुझाव पर राथैम्स्टेड में कृषि विज्ञान पर कार्य
 प्रारंभ किया, जर्मनी में लीबिख का बोलबाला था। उनके खनिज सिद्धांत </font><font padma_font_family_property="Times New Roman, Times, serif" face="Times New Roman, Times, serif" size="4">(Mineral Theory) </font><font    size="4">ने
 उर्वरकों के उपयोग एवं निर्माण में एक नवीन क्रांति ला दी थी। गिल्बर्ट ने
 नाइट्रोजन एवं फास्फेट द्वारा मिट्टियों की उर्वरता संबंधी लीबिख की अनेक 
मान्यताओं को राथैम्स्टेड में दोहराया और उनमें से कई को असत्य भी सिद्ध 
किया। इन समस्त प्रयोगों का विवरण उन शोध निबंधों में मिलता है जिन्हें १० 
भागों में राथैम्स्टेड मेम्वॉयर्स </font><font padma_font_family_property="Times New Roman, Times, serif" face="Times New Roman, Times, serif" size="4">(Rothamsted Memoirs) </font><font    size="4">के नाम से संकलित कर दिया गया है। इन प्रयोगों की विस्तृत विवेचना ए. डी. हाल द्वारा लिखित पुस्तक </font><font padma_font_family_property="Arial" face="Arial" size="4">&#8216;</font><font    size="4">द बुक ऑव राथैम्स्टेड एक्सपेरिमेंटस</font><font padma_font_family_property="Arial" face="Arial" size="4">&#8217;</font><font  size="4"> </font><font padma_font_family_property="Times New Roman, Times, serif" face="Times New Roman, Times, serif" size="4">(The Book of Rothamsted Experiments) </font><font    size="4">में भी मिलती है। इन प्रयोगो की प्रमुख बातें इस प्रकार हैं:</font></p><ol>
<font  size="4">

<li  >फसलों को फास्फेटीय तथा 
क्षारीय लवणों की आवश्यकता पड़ती है, परंतु लीबिख द्वारा प्रचारित राख की 
संरचना से इनकी आवश्यकता की पूरी पूरी जानकारी नहीं हो पाती।</li>
</font><li><font    size="4">आदालीय फसलों </font><font padma_font_family_property="Times New Roman, Times, serif" face="Times New Roman, Times, serif" size="4">(non-leguminous crops) </font><font    size="4">को
 नाइट्रोजनीय यौगिकों की आवश्यकता पड़ती है। बिना इन यौगिकों के फसलों का 
समुचित विकास नहीं हो पाता। वायुमंडल में वर्तमान ऐमोनिया इतनी अल्प मात्रा
 में है कि उससे फसलों की नाइट्रोजन पूर्ति असंभव है। </font></li><font  size="4">
<li  >कृत्रिम उर्वरकों द्वारा भूमि की उर्वरता को स्थित रखा जा सकता है, भले ही वह कुछ वर्षों के लिए हो ।</li>
<li  >परती डालने से भूमि में नाइट्रोजन यौगिक अधिकाधिक उपलब्ध होते हैं। यही कारण कि परती रखने के बाद भूमि में अच्छी फसलें होती हैं।</li></font></ol><font  size="4">

<p  >२३ दिसंबर, १९०१ ई. को गिलबर्ट की मृत्यु हार्पडेन (हर्ट्ज) में हुई।</p>
</font>
<p><font    size="4">सं. ग्रं.</font><font padma_font_family_property="Courier New" face="Courier New" size="4">-</font><font    size="4">ए. 
  वी. हॉवर्ड: चैंबर्स 
  डिक्शनरी ऑव 
  साइंटिस्ट्स (१९५२)। 
  (शिवगोपाल 
  मिश्र)</font></p>
<font size="2"></font></body></html>