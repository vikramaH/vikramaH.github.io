<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >कामाक्षी, 
  कामाख्या</b> देवी 
  अथवा शक्ति के प्रधान 
  नामों में से एक। 
  पुराणों के 
  अनुसार पिता 
  दक्ष के यज्ञ में पति 
  शिव का अपमान 
  होने के कारण 
  सती हवनकुंड 
  में ही कूद पड़ी 
  थीं जिसके शरीर 
  को, कहते हैं, 
  शिव कंधे पर 
  दीर्घकाल तक 
  डाले फिरते रहे। 
  सती के अंग जहाँ-जहाँ 
  गिरे वहाँ-वहाँ 
  शक्ति पीठ बन गए 
  जो शक्ति तथा 
  शैव भक्तों के 
  परम तीर्थ हुए। 
  इन्हीं पीठों में 
  से एक</font><font padma_font_family_property="serif" size="4">&#8212;</font><font    size="4">कामरूप 
  असम में स्थापित 
  हुआ, जो आज की 
  गोहाटी के सामने 
  कामाख्या नामक 
  पहाड़ी पर कायम 
  है। समूचे असम 
  और पूर्वोत्तर 
  बंगाल में शक्ति 
  अथवा कामाक्षी 
  की पूजा का बड़ा 
  महात्म्य है। पश्चिमी 
  भारत में जो 
  कामारूप की नारी 
  शक्ति के अनेक अलौकिक 
  चमत्कारों की 
  बात लोकसाहित्य 
  में कही गई है, 
  उसका आधार इस 
  कामाक्षी का महत्व 
  ही है। कामरूप 
  का अर्थ ही है इच्छानुसार 
  रूप धारण कर 
  लेना, और विश्वास 
  है कि असम की नारियाँ 
  चाहे जिसको 
  अपनी इच्छा के अनुकूल 
  रूप में बदल देती 
  थीं। असम के पूर्वी 
  भाग में अत्यंत प्राचीन 
  काल से नारी 
  की शक्ति की अर्चना 
  हुई है। महाभारत 
  में उस दिशा के 
  स्त्रीराज्य का उल्लेख 
  हुआ है। इसमें संदेह 
  नहीं कि मातृसत्ताक 
  परंपरा का 
  कोई न कोई 
  रूप वहाँ था जो 
  वहाँ की नागा 
  आदि जातियों 
  में आज भी बना 
  है। ऐसे वातावरण 
  में देवी का महत्व 
  चिरस्थायी होना 
  स्वाभाविक ही 
  था और जब उसे 
  शिव की पत्नी मान 
  लिया गया तब 
  शक्ति संप्रदाय 
  को सहज ही शैव 
  शक्ति की पृष्ठभूमि 
  और मर्यादा 
  प्राप्त हो गई। फिर 
  जब वज्रयानी प्रज्ञापारमिता 
  और शक्ति एक कर 
  दी गईं तब तो 
  शक्ति गौरव का 
  और भी प्रसार 
  हो गया। उस शक्ति 
  विश्वास का केंद्र 
  गोहाटी की कामाख्या 
  पहाड़ी का यह कामाक्षी 
  पीठ है। कामाक्षी 
  की कथा का उल्लेख 
  कालिका पुराण 
  में विस्तृत रूप 
  से हुआ है। 	(प.उ.)</font></p>
</body></html>