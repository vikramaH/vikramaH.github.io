<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font   ><b  >अवधी भाषा 
  तथा साहित्य </b> अवधी 
  भाषा हिंदी क्षेत्र 
  की एक उपभाषा है। 
  यह उत्तर प्रदेश 
  में अवध के जिलों 
  में तथा फतेहपुर, 
  मिरजापुर, 
  जौनपुर आदि 
  कुछ अन्य जिलों 
  में भी बोली 
  जाती है। इसके 
  अतिरिक्त इसकी 
  एक शाखा बघेलखंड 
  में बघेली नाम 
  से प्रचलित है। 
  अवध शब्द की व्युत्पत्ति 
  'अयोध्या' से है। 
  इस नाम का एक सूबा 
  मुगलों के राज्यकाल 
  में था। तुलसीदास 
  ने अपने 'मानस' 
  में अयोध्या को 
  अवधपुरी कहा 
  है। इसी क्षेत्र का 
  पुराना नाम 
  कोसल भी था 
  जिसकी महत्ता 
  प्राचीन काल से 
  चली आ रही है। 
  गठन की दृष्टि से 
  हिंदी क्षेत्र की उपभाषाओं 
  को दो वर्गों</font><font padma_font_family_property="Symbol" face="Symbol">-</font><font   >पश्चिमी 
  और पूर्वी में 
  विभाजित किया 
  जाता है। अवधी 
  पूर्वी के अंतर्गत 
  है। पूर्वी की दूसरी 
  उपभाषा छत्तीसगढ़ी 
  है। अवधी को कभी-कभी 
  बैसवाड़ी भी कहते 
  हैं। परंतु बैसवाड़ी 
  अवधी की एक बोली 
  मात्र है जो उन्नाव, 
  लखनऊ, रायबरेली 
  और फतेहपुर 
  जिले के कुछ भागों 
  में बोली जाती 
  है।</font></p>
<font > 
<p  >अवधी के पश्चिम 
  में पश्चिमी वर्ग 
  की बुंदेली और 
  ब्रज का, दक्षिण में 
  छत्तीसगढ़ी का 
  और पूर्व में 
  भोजपुरी बोली 
  का क्षेत्र है। इसके 
  उत्तर में नेपाल 
  की तराई है 
  जिसमें थारू आदि 
  आदिवासियों 
  की बस्तियाँ हैं 
  जिनकी भाषा 
  अवधी से बिलकुल 
  अलग है।</p>
</font>
<p><font   >हिंदी 
  खड़ीबोली से 
  अवधी की विभिन्नता 
  मुख्य रूप से व्याकरणात्मक 
  है। इसमें कर्ता 
  कारक के परसर्ग 
  (विभक्ति) 'ने' का 
  नितांत अभाव 
  है। अन्य परसर्गों 
  के प्राय: दो रूप 
  मिलते हैं-्ह्रस्व और 
  दीर्घ। (कर्म</font><font padma_font_family_property="Symbol" face="Symbol">-</font><font   >संप्रदान</font><font padma_font_family_property="Symbol" face="Symbol">-</font><font   >संबंध</font><font padma_font_family_property="Symbol" face="Symbol">-</font><font   >क, 
  का; करण</font><font padma_font_family_property="Symbol" face="Symbol">-</font><font   >अपादान</font><font padma_font_family_property="Symbol" face="Symbol">-</font><font   >स-त, 
  से-ते; अधिकरण</font><font padma_font_family_property="Symbol" face="Symbol">-</font><font   >म, 
  मा)।</font></p>
<font > 
<p  >संज्ञाओं की 
  खड़ीबोली की 
  तरह दो विभक्तियाँ 
  होती हैं-विकारी 
  और अविकारी। 
  अविकारी विभक्ति 
  में संज्ञा का मूल 
  रूप (राम, लरिका, 
  बिटिया, मेहरारू) 
  रहता है और 
  विकारी में बहुवचन 
  के लिए 'न' प्रत्यय जोड़ 
  दिया जाता है 
  (यथा रामन, लरिकन, 
  बिटियन, मेहरारुन)। 
  कर्ता और कर्म 
  के अविकारी रूप 
  में व्यंजनात संज्ञाओं 
  के अंत में कुछ बोलियों 
  में एक ्ह्रस्व 'उ' की श्रुति 
  होती है (यथा 
  रामु, पूतु, चोरु)। 
  किंतु निश्चय ही 
  यह पूर्ण स्वर 
  नहीं है और भाषाविज्ञानी 
  इसे फुसफुसाहट 
  के स्वर-्ह्रस्व 'इ' और 
  ्ह्रस्व 'ए' (यथा सांझि, 
  खानि, ठेलुआ, पेहंटा) 
  मिलते हैं।</p>
</font>
<p><font   >संज्ञाओं 
  के बहुधा दो 
  रूप, ्ह्रस्व और दीर्घ 
  (यथा नद्दी नदिया, 
  घोड़ा घोड़वा, 
  नाऊ नउआ, कुत्ता 
  कुतवा) मिलते 
  हैं। इनके अतिरिक्त 
  अवधी क्षेत्र के पूर्वी 
  भाग में एक और 
  रूप</font><font padma_font_family_property="Symbol" face="Symbol">-</font><font   >दीर्घतर 
  मिलता है (यथा 
  कुतउना)। अवधी में 
  कहीं-कहीं खड़ीबोली 
  का ्ह्रस्व रूप बिलकुल 
  लुप्त हो गया 
  है; यथा बिल्ली, 
  डिब्बी आदि रूप नहीं 
  मिलते बेलइया, 
  डेबिया आदि ही 
  प्रचलित हैं।</font></p>
<font > 
<p  >सर्वनाम में 
  खड़ीबोली और 
  ब्रज के 'मेरा तेरा' 
  और 'मेरो तेरो' 
  रूप के लिए अवधी 
  में 'मोर तोर' 
  रूप हैं। इनके अतिरिक्त 
  पूर्वी अवधी में 
  पश्चिमी अवधी के 
  'सो' 'जो' 'को' 
  के समानांतर 
  'से' 'जे' 'के' रूप प्राप्त 
  हैं।</p>
</font>
<p><font   >क्रिया 
  में भविष्त्काल 
  के रूपों की प्रक्रिया 
  खड़ीबोली से 
  बिलकुल भिन्न 
  है। खड़ीबोली 
  में प्राय: प्राचीन 
  वर्तमान (लट्) 
  के तद्भव रूपों 
  में</font><font padma_font_family_property="Symbol" face="Symbol">-</font><font   >गा-गी-गे 
  जोड़कर (यथा 
  होगा, होगी, 
  होंगे आदि) रूप 
  बनाए जाते हैं। 
  ब्रज में भविष्यत् 
  के रूप प्राचीन 
  भविष्यत्काल (लट्) 
  के रूपों पर आधारित 
  हैं। (यथा होइहैं</font><font padma_font_family_property="serif" size="2">=</font><font   >भविष्यति, 
  होइहों</font><font padma_font_family_property="serif" size="2">=</font><font   >भविष्यामि)। 
  अवधी में प्राय: भविष्यत् 
  के रूप तव्यत् प्रत्ययांत 
  प्राचीन रूपों 
  पर आश्रित हैं (होइबा</font><font padma_font_family_property="serif" size="2">=</font><font   >भवितव्यम्)। 
  अवधी की पश्चिमी 
  बोलियों में 
  केवल उत्तमपुरुष 
  बहुवचन के रूप 
  तव्यतांत रूपों 
  पर निर्भर हैं। 
  शेष ब्रज की तरह 
  प्राचीन भविष्यत् 
  पर। किंतु मध्यवर्ती 
  और पूर्वी बोलियों 
  में क्रमश: तव्यतांत 
  रूपों की प्रचुरता 
  बढ़ती गई है। 
  क्रियार्थक संज्ञा 
  के लिए खड़ीबोली 
  में 'ना' प्रत्यय है 
  (यथा होना, करना, 
  चलना) और ब्रज 
  में 'नो' (यथा होनो, 
  करनो, चलनो)। 
  परंतु अवधी में 
  इसके लिए 'ब' प्रत्यय 
  है (यथा होब, 
  करब, चलब)। अवधी 
  में निष्ठा एकवचन 
  के रूप का 'वा' में 
  अंत होता है (यथा 
  भवा, गवा, खावा)। 
  भोजपुरी में 
  इसके स्थान पर 
  'ल' में अंत होनेवाले 
  रूप मिलते हैं (यथा 
  भइल, गइल)। अवधी 
  का एक मुख्य भेदक 
  लक्षण है अन्यपुरुष 
  एकवचन की सकर्मक 
  क्रिया के भूतकाल 
  का रूप (यथा करिसि, 
  खाइसि, मारिसि)। 
  य-'सि' में अंत होनेवाले 
  रूप अवधी को छोड़कर 
  अन्यत्र नहीं मिलते। 
  अवधी की सहायक 
  क्रिया में रूप 'ह' 
  (यथा हइ, हइं), 'अह' 
  (अहइ, अइई) और 'बाटइ' 
  (यथा बाटइ, बाटइं) 
  पर आधारित 
  हैं। </font></p>
<font > 
<p  >ऊपर लिखे 
  लक्षणों के अनुसार 
  अवधी की बोलियों 
  के तीन वर्ग माने 
  गए हैं : पश्चिमी, मध्यवर्ती 
  और पूर्वी। पश्चिमी 
  बोली पर निकटता 
  के कारण ब्रज का 
  और पूर्वी पर 
  भोजपुरी का 
  प्रभाव है। इनके 
  अतिरिक्त बघेली 
  बोली का अपना 
  अलग अस्तित्व है। </p>
<p  >विकास की 
  दृष्टि से अवधी का 
  स्थान ब्रज और 
  भोजपुरी के 
  बीच में पड़ता है। 
  ब्रज की व्युत्पत्ति 
  निश्चय ही शौरसेनी 
  से तथा भोजपुरी 
  की मागधी प्राकृत 
  से हुई है। अवधी 
  की स्थिति इन दोनों 
  के बीच में होने 
  के कारण इसका 
  अर्धमागधी से 
  निकलना मानना 
  उचित होगा। खेद 
  है कि अर्धमागधी 
  का हमें जे प्राचीनतम 
  रूप मिलता है 
  वह पाँचवीं शताब्दी 
  ईसवी का है और 
  उससे अवधी के रूप 
  निकालने में कठिनाई 
  होती है। पालि 
  भाषा में बहुधा 
  ऐसे रूप मिलते 
  हैं जिनसे अवधी 
  के रूपों का विकास 
  सिद्ध किया जा 
  सकता है। संभवत: 
  ये रूप प्राचीन 
  अर्धमागधी के 
  रहे होंगे।</p>
</font>
<p><font ><b  >सं.ग्रं.</b></font><font padma_font_family_property="Symbol" face="Symbol">-</font><font   >बाबूराम 
  सेक्सेना : अवल्यूशन 
  ऑव अवधी।	(बा.रा.स.)</font></p>
<font > <b>
<p align="CENTER"></p>
</b></font> 
</body></html>