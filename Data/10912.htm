<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="4"><b  >आपूलिया</b></font><font   > 
  इटली राज्य का 
  एक प्रदेश है जो 
  प्रायद्वीप के दक्षिण 
  पूर्वी भाग में 
  एपिनाइन पर्वत 
  के पूर्व गरगानो 
  पर्वत से सांता 
  मेरिया डी ल्यूका 
  अंतरीप तक फैला 
  है। इसके अंतर्गत 
  फोगिया, बारी, 
  ब्रिंडिसी, टारंटो 
  तथा लेसे नामक 
  जिले हैं। क्षेत्रफल 
  १९,३४७ वर्ग किलोमीटर; 
  जनसंख्या ३४,२१,२१७ (१९६१)। चूने 
  के पत्थरों से 
  बना हुआ यह सूखा 
  पठारी क्षेत्र अत्याधिक 
  उर्वर है। यहाँ 
  इटली का सर्वोत्कृष्ट 
  कोटि का गेहूँ 
  उपजाया जाता 
  है। जलाभाव को 
  दूर करने के 
  लिए पश्चिम बहनेवाली 
  सिखे नदी को 
  ऐपिनाइन पर्वत 
  के पार सात मील 
  लंबी एक सुरंग 
  से ले जाकर पूर्व 
  की ओर आपूलिया 
  में प्रवाहित किया 
  गया है, जहाँ 
  इसके जल से सिंचाई 
  की जाती है। साथ 
  ही फोगिया जिले 
  के दलदलों को 
  जलनिष्कासन योजनाओं 
  द्वारा कृषियोग्य 
  बनाया गया है। 
  यह कृषिप्रधान 
  प्रदेश है, जिसकी 
  मुख्य उपज गेहूँ, 
  जौ, मक्का, जैतून, 
  अंगूर, बादाम 
  तथा अंजीर है। 
  जैतून तथा अंगूर 
  की कृषि तटीय 
  मैदानी भागों 
  में की जाती है। 
  यहाँ भेड़ पालने 
  की प्रथा रोमन 
  लोगों के समय 
  से ही प्रचलित 
  है। बारी जनसंख्या 
  </font><font padma_font_family_property="Symbol" face="Symbol">[</font><font   >३,५२,४२५ (१९७१)</font><font padma_font_family_property="Symbol" face="Symbol">]</font><font   >, 
  जो इटली का मुख्य 
  आकाशवाणी केंद्र 
  है, इसी प्रदेश में 
  स्थित है। टारंटो 
  (जनसंख्या २,१९,४८४ (१९७१)) तथा 
  ब्रिंडिसी इस प्रदेश 
  के अन्य मुख्य नगर 
  एवं बंदरगाह 
  हैं। प्राचीन काल 
  में आपूलिया 
  मिट्टी के बर्तनों 
  पर की जानेवाली 
  चित्रकारी के 
  लिए प्रसिद्ध था।	(न.कि.प्र.सिं.)</font></p>
<p><b><font  size="4"></font></b></p>
</body></html>