<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  ><b  >अलिराजपुर 
  </b>मध्यप्रदेश के झाबुआ 
  जिले की एक तहसील 
  है। पहले यह मध्यभारत 
  के दक्षिण एजेंसी 
  में मध्यभारत 
  का एक राज्य था। 
  उसके पहले यह 
  झील या भोपावर 
  एजेंसी का एक देशी 
  राज्य था। उस समय 
  इसका क्षेत्रफल ८३६ 
  वर्ग मील था। </p>
</font>
<p><font    size="4">अलिराजपुर 
  एक पहाड़ी प्रदेश 
  है तथा यहाँ 
  के आदिवासी 
  'भील' नाम से पुकारे 
  जाते हैं। इसका 
  अधिकतर भाग 
  जंगल से ढका 
  है और बाजरा 
  तथा मक्का के अतिरिक्त 
  विशेष रूप से और 
  कुछ पैदा नहीं 
  होता। अलिराजपुर 
  नगर पहले अलिराजपुर 
  राज्य की राजधानी 
  था, परंतु इस 
  समय झाबुआ जिले 
  का प्रधान नगर 
  है। २२</font><font padma_font_family_property="Symbol" face="Symbol" size="4">°</font><font    size="4"> 
  ११</font><font padma_font_family_property="Symbol" face="Symbol" size="4">¢ </font><font    size="4">उ.अ. 
  तथा ७४</font><font padma_font_family_property="Symbol" face="Symbol" size="4">°</font><font    size="4"> 
  २४</font><font padma_font_family_property="Symbol" face="Symbol" size="4">¢ </font><font    size="4"> 
  पू.दे. पर यह 
  स्थित है। यहाँ 
  नगरपालिका 
  (म्यूनिसिपैलिटी) 
  है। </font></p>
<font  size="4"> 
<p  >इस नगर के 
  पुराने इतिहास 
  का ठीक पता नहीं 
  चलता और कब 
  किसके द्वारा 
  यह स्थापित हुआ 
  है इसका कोई 
  प्रामाणिक उल्लेख 
  कहीं नहीं मिलता 
  है। पहाड़ों तथा 
  जंगलों से घिरा 
  होने के कारण 
  इसपर आक्रमण कम 
  हुए और इसलिए 
  मराठों ने जब 
  मालवा पर आक्रमण 
  किया तब इसपर 
  कोई विशेष 
  प्रभाव नहीं पड़ा। 
  अंग्रेजों के अधीनस्थ 
  होने के पूर्व 
  मालवा के राणा 
  प्रतापसिंह अलिराजपुर 
  के प्रधान थे। इनके 
  देहाँत के पश्चात् 
  मुसाफिर नामक 
  इनके एक विश्वासी 
  नौकर ने राज्य 
  को संभाला तथा 
  प्रतापसिंह के मरणोत्तर 
  उत्पन्न पुत्र यशवंतसिंह 
  को सिंहासन पर 
  बैठाया गया। 
  यशवंतसिंह का 
  सन् १८६२ में देहाँत 
  हुआ। मरने के 
  पूर्व उन्होंने 
  अपने दो पुत्रों 
  को राज्य बाँट 
  देने का निर्देश 
  दिया; परंतु 
  अंग्रेजों ने आसपास 
  के कुछ प्रधानों 
  से परामर्श करके 
  इनके बड़े पुत्र गंगदेव 
  को संपूर्ण राज्य 
  का मालिक बनाया। 
  गंगदेव योग्य 
  राजा नहीं था 
  और वह ठीक से 
  राज्य नहीं चला 
  सका। कुछ ही दिनों 
  में विद्रोह की 
  भावना प्रज्वलित 
  हुई और अराजकता 
  छा गई। इस कारण 
  अंग्रेज सरकार 
  ने कुछ दिनों 
  के लिए इसे अपने 
  हाथ में ले लिया। 
  गंगदेव के देहाँत 
  के बाद (१८७१ में) इनके 
  भाई आदि ने इसपर 
  राज्य किया। भारत 
  स्वतंत्र होने के 
  बाद यह राज्य 
  भारतीय गणतंत्र 
  में मिल गया और 
  इस समय मध्यप्रदेश 
  का एक भाग है। अलिराजपुर 
  पर राज्य करनेवाले 
  प्रधान राठौर 
  राजपूतों के 
  वंशज थे और 
  महाराणा पद 
  के अधिकारी थे। 
  इनके सम्मानार्थ 
  पहले नौ तोपों 
  की सलामी दी 
  जाती थी। </p>
<p  >अलिराजपुर 
  नगर का सबसे 
  आकर्षक भवन इसका 
  भव्य राजप्रसाद 
  है जो इसके मुख्य 
  बाजार के निकट 
  ही बना है। राज्यव्यवस्था 
  करनेवाले अधिकारियों 
  के निवासस्थान 
  भी इसी में हैं। 						 
  (वि.मु.)</p>
<p><b></b></p>
</font> 
</body></html>