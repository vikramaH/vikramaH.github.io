<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >इथेल्स्टान </b></font><font   >(ल.
 ८९४-९४०ई.) इंगलैंड का सैक्सन राजा, प्रसिद्ध अल्फ्रडे का प्रसाद प्राप्त 
पोता और एडवर्ड दि एल्डर का बेटा। ईथेल्स्टान ने अपनी बहन का विवाह 
नार्थेब्रिया के राजा से किया और उस राजा के मरते ही वह नार्थेब्रिया को 
दबोच बैठा। अब उसे इंग्लैंड के दूसरे राजाओं ने अपना अधिराज मान लिया। फिर 
उसने नार्थेब्रिया के मृत राजा के विद्रोही भाई गुथफ्रथ को देश से  निकालकर
 डेनी फौजों को यार्क से हटाया और वेल्स तथा कार्नवाल के लोगों को अपनी 
अपनी हदों में रहने को मजबूर किया। ९३४ ई. में स्काटलैंड पर हमला कर उसे 
परास्त किया। </font></p><font >
<p  >ईथेल्स्टान<b> </b>ब्रिटेन 
का पहला राजा था जिसने समूचे देश पर प्रभुता का दावा किया, जो दावा अधिकांश
 में मुनासिब था। उसी ने पहले पहल इंग्लैंड को यूरोप के अन्य देशों की 
राजनीति के घने संपर्क में खींचा और वहाँ के राजकुलों से वैवाहिक संबंध 
स्थापित कर इंग्लैंड की शक्ति बढ़ाई। इस प्रकार विवाहों द्वारा फ्रांस, 
आस्ट्रिया, जर्मनी आदि उसके राजकुल से संबंधित हो गए। नारवे से उसने अपना 
दौत्य संबंध इतना घना जोड़ा कि वहाँ का अगला राजा उसी के राजकुल में पला। 
ईथेल्स्टान ने विवाह नहीं किया, इससे उसके कोई संतान न थी। उसके जमाने का 
कानून बड़ी मात्रा में मिलता है जिससे स्वयं राजा की अनुपातविरोधी दंडनीति 
के विपरीत प्रतिक्रिया प्रकट होती है। उदाहरणत: उसने १२ साल के बालकों को 
चोरी के लिए प्राणदंड देना बड़ा बेजा समझा और इस संबंध में आयु की अवधि और 
ऊँची कर दी।</p>
<p style="text-align: left;"   align="RIGHT">(ओं.ना.उ.)</p>
</font><font size="2"></font></body></html>