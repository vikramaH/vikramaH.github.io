<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खान</b></font><font    size="4">,
 अब्दुल गफ्फार सीमाप्रांत और बलूचिस्तान के एक महान् राजनेता जिन्होंने 
भारत के स्वतंत्रता संग्राम में भाग लिया और अपने कार्य और निष्ठा के कारण 
सरहदी गांधी और बादशाह खान के नाम से पुकारे जाने लगे। उनके परदादा 
आबेदुल्ला खान सत्यवादी होने के साथ ही साथ लड़ाकू स्वभाव के थे। पठानी 
कबीलियों के लिए और भारतीय आजादी के लिए उन्होंने बड़ी बड़ी लड़ाइयाँ लड़ी थी। 
आजादी की लड़ाई के लिए उन्हें प्राणदंड दिया गया था। वे जैसे बलशाली थे वैसे
 ही समझदार और चतुर भी। इसी प्रकार बादशाह खाँ के दादा सैफुल्ला खान भी 
लड़ाकू स्वभाव के थे। उन्होंने सारी जिंदगी अंग्रेजों के खिलाफ लड़ाई लड़ी। 
जहाँ भी पठानों के ऊपर अंग्रेज हमला करते रहे, वहाँ सैफुल्ला खान मदद में 
जाते रहे।</font></p>
<font  size="4"> 
<p  >आजादी की लड़ाई 
  का यही सबक अब्दुल 
  गफ्फार खान ने 
  अपने दादा से 
  सीखा था। उनके 
  पिता बैराम 
  खान का स्वभाव 
  कुछ भिन्न था। वे 
  शांत स्वभाव के 
  थे और ईश्वरभक्ति 
  में लीन रहा करते 
  थे। उन्होंने अपने 
  लड़के अब्दुल गफ्फार 
  खान को शिक्षित 
  बनाने के लिए 
  मिशन स्कूल में 
  भरती कराया 
  यद्यपि पठानों 
  ने उनका बड़ा विरोध 
  किया। मिशनरी 
  स्कूल की पढ़ाई 
  समाप्त करने के 
  पश्चात् वे अलीगढ़ 
  गए किंतु वहाँ रहने 
  की कठिनाई के 
  कारण गाँव में 
  ही रहना पसंद 
  किया। गर्मी की 
  छुट्टियाँ में खाली 
  रहने पर समाजसेवा 
  का कार्य करना 
  उनका मुख्य काम 
  था। शिक्षा समाप्त 
  होने के बाद 
  यह देशसेवा में 
  लग गए।</p>
<p  >पेशावर में जब 
  १९१९ ई. में फौजी 
  कानून (मार्शल 
  ला) लागू किया 
  गया उस समय उन्होंने 
  शांति का प्रस्ताव 
  उपस्थित किया, फिर 
  भी वे गिरफ्तार 
  किए गए। अंग्रेज सरकार 
  उनपर विद्रोह 
  का आरोप लगाकर 
  जेल में बंद रखना 
  चाहती थी अत: उसकी 
  ओर से इस प्रकार 
  के गवाह तैयार 
  करने के प्रयत्न 
  किए गए जो यह कहें 
  कि बादशाह खान 
  के भड़काने पर 
  जनता ने तार 
  तोड़े। किंतु कोई 
  ऐसा व्यक्ति तैयार 
  नहीं हुआ जो सरकार 
  की तरफ ये झूठी 
  गवाही दे। फिर 
  भी इस झूठे आरोप 
  में उन्हें छह मास 
  की सजा दी गई।</p>
<p  >खुदाई खिदमतगार 
  का जो सामाजिक 
  संगठन उन्होंने 
  बनाया था, उसका 
  कार्य शीघ्र ही 
  राजनीतिक कार्य 
  में परिवर्तित 
  हो गया। खान 
  साहब का कहना 
  है : प्रत्येक खुदाई 
  खिदमतगार की 
  यही प्रतिज्ञा होती 
  है कि हम खुदा 
  के बंदे हैं, दौलत 
  या मौत की हमें 
  कदर नहीं है। 
  और हमारे 
  नेता सदा आगे 
  बढ़ते चलते है। 
  मौत को गले 
  लगाने के लिये 
  हम तैयार है। 
  १९३० ई. में सत्याग्रह 
  करने पर वे 
  पुन: जेल भेजे 
  गए और उनका तबादला 
  गुजरात (पंजाब) 
  के जेल में कर 
  दिया गया। वहाँ 
  आने के पश्चात् 
  उनका पंजाब के 
  अन्य राजबंदियों 
  से परिचय हुआ। 
  जेल में उन्होंने 
  सिख गुरूओं के 
  ग्रंथ पढ़े और 
  गीता का अध्ययन 
  किया। हिंदु तथा 
  मुसलमानों के 
  आपसी मेल मिलाप 
  को जरूरी समझकर 
  उन्होंने गुजरात 
  के जेलखाने में 
  गीता तथा कुरान 
  के दर्जे लगाए, जहाँ 
  योग्य संस्कृतज्ञ 
  और मौलवी 
  संबंधित दर्जे 
  को चलाते थे। 
  उनकी संगति से 
  अन्य कैदी भी प्रभावित 
  हुए और गीता, 
  कुरान तथा ग्रंथ 
  साहब आदि सभी 
  ग्रंथों का अध्ययन 
  सबने किया।</p>
<p  >सन् १९३० ई. के गांधी 
  इरविन समझौते 
  के बाद खान साहब 
  छोड़े गए और वे 
  सामाजिक कार्यो 
  में लग गए।</p>
<p  >गांधीजी इंग्लैंड 
  से लौटे ही थे 
  कि सरकार ने 
  कांग्रेस पर फिर 
  पाबंदी लगा 
  दी अत: बाध्य होकर 
  व्यक्तिगत अवज्ञा का 
  आंदोलन प्रारंभ 
  हुआ। सीमाप्रांत 
  में भी सरकार 
  की ज्यादतियों 
  के विरूद्ध मालगुजारी 
  आंदोलन शुरू 
  कर दिया गया 
  और सरकार 
  ने उन्हें और उनके 
  भाई डॉ. खान 
  को आंदोलन 
  का सूत्रधार मानकर 
  सारे घर को 
  कैद कर लिया।</p>
<p  >१९३४ ई. में जेल से 
  छूटने पर दोनों 
  भाई वर्धा में 
  रहने लगे। और 
  इस बीच उन्होंने 
  सारे देश का 
  दौरा किया। 
  कांग्रेस के निश्चय 
  के अनुसार १९३९ ई. 
  में प्रांतीय कौंसिलों 
  पर अधिकार प्राप्त 
  हुआ तो सीमाप्रांत 
  में भी कांग्रेस 
  मंत्रिमडल उनके 
  भाई डॉ. खान 
  के नेतृत्व में बना 
  लेकिन स्वयं वे 
  उससे अलग रहकर 
  जनता की सेवा 
  करते रहे। १९४२ ई. 
  के अगस्त आंदोलन 
  के सिलसिले में 
  वे गिरफ्तार 
  किए गए और १९४७ ई. 
  में छूटे।</p>
<p  >देश का बटवारा 
  होने पर उनका 
  संबंध भारत 
  से टूट सा गया 
  किंतु वे देश के 
  विभाजन से किसी 
  प्रकार सहमत 
  न हो सके। इसलिए 
  पाकिस्तान से 
  उनकी विचारधारा 
  सर्वथा भिन्न थी। 
  पाकिस्तान के 
  विरूद्ध उनका स्वतंत्र 
  पख्तूनिस्तान आंदोलन 
  जारी है।</p>
<p  >१९७० में वे भारत 
  और देश भर 
  में घूमे। उस समय 
  उन्होंने शिकायत 
  की भारत ने उन्हें 
  भेड़ियों के समाने 
  डाल दिया है तथा 
  भारत से जो 
  आकांक्षा थी, एक 
  भी पूरी न हुई। 
  भारत को इस 
  बात पर बार 
  बार विचार 
  करना चाहिए।</p>
<p  >आजकल भी वह एक 
  प्रकार से पाकिस्तान 
  सरकार की नजरबंदी 
  में हैं। (शि. प्र.; परमेश्वरीलाल 
  गुप्त)</p>
</font><font size="2"></font>
</body></html>