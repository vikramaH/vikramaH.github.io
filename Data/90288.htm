<html><head>

<meta http-equiv="Content-Type" content="text/html; charset=utf-8">
<link rel="Edit-Time-Data" href="http://www.cdacnoida.in/vishwa/vishwa/files/90288_files/editdata.mso">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b><span   style="font-size: 14pt; font-family: DV-TTSurekhEN;">मार्क्स, 
    काल हाइनरिख</span></b><span   style="font-size: 14pt; font-family: DV-TTSurekhEN;"> (१८२८-१८८३) जर्मन दार्शनिक, अर्थशास्त्री 
    और वैज्ञानिक समाजवाद का प्रणेता। ५ मई,१८१८ को त्रेवेस 
    (प्रशा) एक यहूदी परिवार में उत्पन्न हुआ। १८२४ में उसके परिवार 
    ने ईसाई धर्म स्वीकार कर लिया। १७ वर्ष की अवस्था में मार्क्स 
    ने कानून का अध्ययन करने के लिए बॅान विश्व-विद्यालय में प्रवेश 
    किया। तत्पश्चात् उसने बर्लिन और जेना विश्व-विद्यालयों में साहित्य, 
    इतिहास और दर्शन का अध्ययन किया। इसी काल में वह हीगेल 
    के दर्शन से बहुत प्रभावित हुआ। १८३९-४१ में उसने दिमॉक्रितस 
    और एपीक्यूरस के प्राकृतिक दर्शन पर शोघ-प्रबंध लिखकर डाक्टरेट 
    प्राप्त की।</span></p>
  <p   class="MsoBodyText">शिक्षा समाप्त करने के 
    पश्चात् १८४२ में मार्क्स उसी वर्ष कोलोन से प्रकाशित 'राइनिशे 
    जीतुंग' पत्र में पहले लेखक और तत्पश्चात् संपादक के रूप 
    में सम्मिलित हुआ किंतु सर्वहारा क्रांति के विचारों के प्रतिपादन 
    और प्रसार करने के कारण १५ महीने बाद ही १८४३ में उस पत्र 
    का प्रकाशन बंद करवा दिया गया। मार्क्स पेरिस चला गया, वहाँ 
    उसने 'द्यूस फ्रांजोसिश' जारबूशर पत्र में हीगेल के नैतिक 
    दर्शन पर अनेक लेख लिखे। १८४५ में वह फ्रांस से निष्कासित होकर 
    ब्रूसेल्स चला गया और वहीं उसने जर्मनी के मजदूर सगंठन 
    और 'कम्युनिस्ट लीग' के निर्माण में सक्रिय योग दिया। १८४७ 
    में एजेंल्स के साथ<span style="font-family: Arial;"> </span>'अंतराष्ट्रीय समाजवाद'<span style="font-family: Arial;"> </span>का प्रथम घोषणापत्र (कम्युनिस्ट मॉनिफेस्टो) 
    प्रकाशित किया </p>
  <p class="MsoNormal"><span   style="font-size: 14pt; font-family: DV-TTSurekhEN;">१८४८ 
    में मार्क्स ने पुन: कोलोन में 'नेवे राइनिशे जीतुंग' 
    का संपादन प्रारंभ किया और उसके माध्यम से जर्मनी को समाजवादी 
    क्रांति का संदेश देना आरंभ किया। १८४९ में इसी अपराघ में 
    वह प्रशा से निष्कासित हुआ। वह पेरिस होते हुए लंदन चला 
    गया जीवन पर्यंत वहीं रहा। लंदन में सबसे पहले उसने 'कम्युनिस्ट 
    लीग' की स्थापना का प्रयास किया, किंतु उसमें फूट पड़ गई। 
    अंत में मार्क्स को उसे भंग कर देना पड़ा। उसका 'नेवे राइनिश 
    जीतुंग' भी केवल छह अंको में निकल कर बंद हो गया।</span></p>
  <p   class="MsoBodyText">१८५९ में मार्क्स ने अपने 
    अर्थशास्त्रीय अध्ययन के निष्कर्ष 'जुर क्रिटिक दर पोलिटिशेन 
    एकानामी' नामक पुस्तक में प्रकाशित किये। यह पुस्तक मार्क्स 
    की उस बृहत्तर योजना का एक भाग थी, जो उसने संपुर्ण राजनीतिक 
    अर्थशास्त्र पर लिखने के लिए बनाई थी। किंतु कुछ ही दिनो 
    में उसे लगा कि उपलब्ध साम्रगी उसकी योजना में पूर्ण रूपेण सहायक 
    नहीं हो सकती। अत: उसने अपनी योजना में परिवर्तन करके 
    नए सिरे से लिखना आंरभ किया, और उसका प्रथम भाग १८६७ में 
    दास कापिताल (द कैपिटल) के नाम से प्रकाशित किया। द कैपिटल 
    के शेष भाग मार्क्स की मृत्यु के बाद एंजेल्स ने संपादित करके 
    प्रकाशित किए। 'वर्गसंघर्ष' का सिद्धांत मार्क्स के 'वैज्ञानिक 
    समाजवाद' का मेरूदंड है। इसका विस्तार करते हुए उसने 
    इतिहास की भौतिकवादी व्याख्या और बेशी मूल्य (सरप्लस वैल्यू) 
    के सिद्धांत की स्थापनाएँ कीं। मार्क्स के सारे आर्थिक और राजनीतिक 
    निष्कर्ष इन्हीं स्थापनाओं पर आधारित हैं। </p>
  <p   class="MsoBodyText">१८६४ में लंदन में 'अंतरराष्ट्रीय 
    मजदूर संघ' की स्थापना में मार्क्स ने बहुत महत्वपूर्ण भूमिका 
    निभाई। संघ की सभी घोषणाएँ, नीति<span   style="">श् 
    </span>और कार्यक्रम मार्क्स द्वारा ही तैयार किये जाते थे। कोई 
    एक वर्ष तक संघ का कार्य सुचारू रूप से चलता रहा, किंतु बाकुनिन 
    के अराजकतावादी आंदोलन, फ्रांसीसी जर्मन युद्ध और पेरिस 
    कम्यूनों के चलते 'अंतरराष्ट्रीय मजदूर संघ' भंग हो 
    गया। किंतु उसकी प्रवृति और चेतना अनेक देशों में समाजवादी 
    और श्रमिक पार्टियों के अस्तित्व के कारण कायम रही।</p>
  <p   class="MsoBodyText">'अंतरराष्ट्रीय मजदूर 
    संघ' भंग हो जाने पर मार्क्स ने पुन: लेखनी उठाई। किंतु 
    निरंतर अस्वस्थता के कारण उसके शोधकार्य में अनेक बाधाएँ 
    आईं। मार्च १४, १८८३ को मार्क्स के तूफानी जीवन की कहानी समाप्त 
    हो गई। मार्क्स का प्राय: सारा जीवन भयानक आर्थिक संकटों 
    के बीच व्यतीत हुआ। उसकी छह संतानो में तीन कन्याएँ ही जीवित 
    रहीं (देखिए समाजवाद और साम्यवाद)।</p>
</div>
</body></html>