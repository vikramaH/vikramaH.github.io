<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p  ><b><span   style="font-size: 16pt;">प्लवक</span></b> 
  (<span padma_font_family_property="DV1-TTSurekh" style="font-family: DV1-TTSurekh;">Plankton</span>) वे सभी पाणी या 
  वनस्पति, जो जल में जलतरंगों या जलधारा द्वारा प्रवाहित होते 
  रहते हैं, प्लवक कहलाते हैं। प्लवकों में गति के लिए चलन अंग 
  (<span padma_font_family_property="DV1-TTSurekh" style="font-family: DV1-TTSurekh;">locomotive organs</span>) बहुत कम 
  विकसित होते हैं, या उनका पूर्ण अभाव होता है। जल में गोता 
  लगाने, या ऊपर उठने, की क्षमता उनमें अवश्य विद्यमान होती 
  है। प्लवक सूक्ष्मदर्शी से देखे जानेवाले से लेकर बड़े बड़े जेलीफिश 
  के आकार तक के होते हैं। प्लवक जलचर तरणक मछली या ह्वेल 
  से भिन्न होते हैं, क्योंकि पिछले जीवों में जलधारा के प्रतिकूल 
  गति करने की क्षमता होती है। मछली इत्यादि के शिशु भी प्लवक 
  ही हैं, क्योंकि ऐसी अवस्था में उनकी भी गति जलधारा पर ही निर्भर 
  करती है। प्लवकों की निम्न विशेषताएँ होती हैं :</p>
<p  >प्लवकों का शरीर न्यूनाधिक पारदर्शी होता 
  है। ये प्राय: रंग विहीन, या पीत, बैंगनी, या गुलाबी रंग के 
  होते है, यद्यपि कुछ जेलीफिश बहुत भड़कीले रंग के भी होते 
  हैं। नियमत: रंग पर्यावरण (<span padma_font_family_property="DV1-TTSurekh" style="font-family: DV1-TTSurekh;">environment</span>) से मिलता जुलता होता 
  है। उनमें अपारदर्शी अस्थिरचनाओं का पूर्णत: अभाव होता है। केवल 
  कुछ-कुछ में मृदु कैल्सियमी का काचनुमा कवच होता है। साधारण 
  प्लवक त्रिज्यात: (<span padma_font_family_property="DV1-TTSurekh" style="font-family: DV1-TTSurekh;">radially</span>) 
  सममित होते हैं।</p>
<p  ><b  >समुद्री प्लवकों का क्षैतिज प्रसार</b> 
  <span  >-</span> यह समुद्र की धाराओं के कारण होता है और समुद्र 
  की धाराएँ प्लवकों को एक झुंड में रखती हैं। जैसा हम ऊपर 
  कह चुके हैं, प्लवकों में गोता लगाने और ऊपर उठने की क्षमता 
  होती है। प्लवक बुरे मौसम में विपरीत परिस्थितियों से बचने 
  और अँधेरे या शांति के लिए जल की गहराई में गोता लगा 
  लेते हैं। रात्रि में, अथवा जब समुद्र शांत होता है, सतह पर 
  आ जाते हैं। इस प्रकार इनमें से अधिकांश दिन में ५० से लेकर 
  १५० फैदम तक की गहराई में चले जाते हैं और शांत रात्रि में 
  सतह पर उठ जाते हैं।</p>
<p  >प्लवक के अंतर्गत प्राणी और वनस्पति दोनों 
  ही होते हैं। अतएव प्राणियों को प्राणिप्लवक (<span padma_font_family_property="DV1-TTSurekh" style="font-family: DV1-TTSurekh;">zooplankton</span>) 
  और वनस्पतियों को पादपप्लवक (<span padma_font_family_property="DV1-TTSurekh" style="font-family: DV1-TTSurekh;">phytoplankton</span>) 
  कहते है।</p>
<p  >सागरों में पाए जानेवाले प्लवक समुद्री 
  प्लवक या हैलोप्लैक्टन (<span padma_font_family_property="DV1-TTSurekh" style="font-family: DV1-TTSurekh;">Haloplankton</span>) कहलाते हैं। इनकी 
  संख्या बहुत बड़ी है और ये नाना प्रकार के होते हैं। अलवण 
  जल में पाए जानेवाले प्लवक अलवण जलप्लवक या सरोवरप्लवक 
  (<span padma_font_family_property="DV1-TTSurekh" style="font-family: DV1-TTSurekh;">Limnoplankton</span>) कहलाते है। ये प्राय: 
  सभी झीलों और नदियों में पाए जाते हैं।</p>
<p  >प्लवक जीवों के अंतर्गत प्रोटोज़ोआ श्रेणी 
  के असंख्य फोरैमिनिफेरा और रेडियोलेरियन तथा हाइड्रोज़ोआ 
  श्रेणी के जेलीफिश और मेड्यूसी के झुंड तथा वनस्पति में डाइऐटम 
  इत्यादि शांत समुद्रों में मिलते हैं। अनेक मोलस्क (<span padma_font_family_property="DV1-TTSurekh" style="font-family: DV1-TTSurekh;">molluse</span>), जैसे टेरोपॉड (<span padma_font_family_property="DV1-TTSurekh" style="font-family: DV1-TTSurekh;">Pteropods</span>) या हेटरोपॉड (<span padma_font_family_property="DV1-TTSurekh" style="font-family: DV1-TTSurekh;">Heteropods</span>), भी संमिलित हैं, जो ह्वेलास्थि ह्वेल 
  (<span padma_font_family_property="DV1-TTSurekh" style="font-family: DV1-TTSurekh;">Whalebone whales</span>) के मुख्य 
  आहार होते है। इनके छोटे आकार के कारण ह्वेल इनका 
  बहुताधिक संख्या में भक्षण करते हैं।</p>
<p  >सिंधुपंक (<span padma_font_family_property="DV1-TTSurekh" style="font-family: DV1-TTSurekh;">oozes</span>) 
  का अधिकांश फोरैमिनिफेरा, रेडियोलेरिया तथा टेरोपॉड 
  के रिक्त कवचों एवम् डाइऐटम जैसे प्लवकों का बना होता 
  है। यह सिंधुपंक हजारों वर्ग मीलों में समुद्रतल को आच्छादित 
  किए हुए है। को आच्छादित किए हुए हैं। प्वलक पेट्रोलियम के जनक 
  होते हैं। (देखिए फोरैमिनिफेरा)।</p>
<p  >इस प्लवक जीव के मृत और मरते हुए 
  अवशेष निरंतर समुद्रतल की ओर अग्रसर हेते रहते हैं। इनमें 
  से बहुत से रास्ते में ही समुद्र के गहरे तल में निवास करनेवाले 
  दूसरे प्लवकों के आहार वन जाते हैं। अतएव प्राणिप्लवक केवल 
  समुद्र की ऊपरी सतह में ही सीमित नहीं होते, बल्कि गहरे 
  तल में भी पाए जाते हैं; किंतु पादप्लवक सूर्य की रोशनी पर 
  निर्भर रहते हैं, अत: वे केवल सूर्य की रोशनी प्राप्त होनेवाली 
  गहराई तक ही पाए जाते हैं और शेष समुद्र तल पर वर्षा की 
  बूदों की भाँति निरंतर समुद्री तल पर गिरते रहते हैं। ऊपर 
  से मृत प्लवकों की निरंतर झड़ी को खाने के लिए समुद्रतल के 
  नाना भाँति के प्राणी भोजन को एकत्र करनेवाले उपकरणों से 
  सज्जित होते हैं। ऐसे कुछ प्राणियों का शरीर पृथ्वी में गड़ा होता 
  है, इनकी बाहें वृक्ष की शाखा या छाते जैसी फैली होती है 
  और ये देखने में वनस्पति प्रतीत होते हैं। अनेक कवच प्राणियों 
  (<span padma_font_family_property="DV1-TTSurekh" style="font-family: DV1-TTSurekh;">shell fishes</span>) में छलनी जैसी रचनाएँ 
  हेती हैं। समुद्र के सभी प्राणी इन्हीं सूक्ष्म प्लवक वनस्पतियों 
  पर निर्वाह करते हैं।</p>
<p  >प्लवक जीव स्पष्ट 'मंडल', या समुदायों 
  में पाए जाते हैं, यद्यपि स्थैतिक (<span padma_font_family_property="DV1-TTSurekh" style="font-family: DV1-TTSurekh;">static</span>) 
  नहीं होते। मंडल की प्रकृति और रचना निरंतर बदलती रहती 
  है। यह इसलिए नहीं कि इनमें तीव्र गति से वृद्धि अथवा कमी 
  होती है, बल्कि ऋतुपरिवर्तन के अनुसार इनके वातावरण में 
  परिवर्तन होता रहता है और जीवों के बीच परस्पर जटिल परिक्रियाओं 
  के कारण, शिकार और शिकारी का अनुपात विभिन्न भाजन शृंखला 
  में सर्वदा एक समान नहीं रहता। किसी किसी ऋतु में प्लवक प्राय: 
  बहुत गहरे चले जाते हैं और ऊपरी सतह से अदृश्य हो जाते 
  हैं। इनका स्थान दूसरे ले लेते हैं। एक निश्चित अवधि के बाद 
  अनुकूल वातावरण होने पर वे पुन: प्रकट होते हैं।</p>
<p  >जे. मूलर (<span padma_font_family_property="DV1-TTSurekh" style="font-family: DV1-TTSurekh;">Johannes 
  Muller</span>) ने जब समुद्र की सतह से प्लवकों को प्रथम बार इकट्ठा 
  किया था, तब से लेकर आज तक मूलर की सरल विधि में कुछ परिवर्तन 
  हो गया है। आजकल प्लवकों को इकट्ठा करने के लिए दो अन्य 
  यंत्रों, 'प्लवक सूचक' (<span padma_font_family_property="DV1-TTSurekh" style="font-family: DV1-TTSurekh;">Plankton 
  Indicator</span>), और सतत प्लवक रेकार्डर (<span padma_font_family_property="DV1-TTSurekh" style="font-family: DV1-TTSurekh;">Continuous Plankton Recorder</span>) का प्रयोग किया जाता 
  है।</p>
<p  >यद्यपि कुछ वर्षों से प्लवकों का आर्थिक दृष्टि 
  से महत्व अनुभव किया गया है, किंतु इनके व्यावहारिक अनुप्रयोग 
  का विकास १९३० ई. से प्रारंभ हुआ है। मछलियों और प्लवकों 
  का परस्पर संबंध अटूट है, अतएव प्लवकों की संख्या में वृद्धि 
  या न्यूनता पर मछलियों की जनसंख्या भी निर्भर करती है।</p>
<p  >प्राणिप्लवक तथा पादपल्वक दोनों प्रकार 
  के प्लवकों का और भी विभाजन निम्न प्रकार से किया जा सकता 
  है:</p>
<p  ><b  >वास्तविक प्वलक </b>(<span padma_font_family_property="DV1-TTSurekh" style="font-family: DV1-TTSurekh;">Real Plankton</span>) <span  >-</span> वे सभी 
  प्लवक, जो जल की सह पर जीवन के प्रारंभ से मृत्यु पर्यंत प्लवक 
  जीवन व्यतीत करते हैं, वास्तविक प्लवक कहलाते हैं। इनका 
  वर्णन ऊपर हुआ है।</p>
<p  ><b  >डिंभ प्लवक </b>(<span padma_font_family_property="DV1-TTSurekh" style="font-family: DV1-TTSurekh;">Meroplankton</span>) <span  >-</span> इस पारिभाषिक शब्द 
  का प्रयोग हेकेल (<span padma_font_family_property="DV1-TTSurekh" style="font-family: DV1-TTSurekh;">Haeckel</span>) ने नितलीय जीवों (<span padma_font_family_property="DV1-TTSurekh" style="font-family: DV1-TTSurekh;">benthonic animals</span>) के लिए किया था, 
  जिनके बच्चों में स्वतंत्र रूप से तैरने की गति तो होती है, 
  किंतु लार्वा अवस्था (<span padma_font_family_property="DV1-TTSurekh" style="font-family: DV1-TTSurekh;">larval stage</span>) 
  में प्लवक होते हैं। डिंभ प्लवक नियमत: बहुत ही सूक्ष्म होते 
  हैं। इनकी गति की शक्ति बहुत ही कम होती है और ये प्राय: 
  सूक्ष्म सूत्रों (<span padma_font_family_property="DV1-TTSurekh" style="font-family: DV1-TTSurekh;">cilia</span>) द्वारा 
  गति करते हैं। ऐसे प्लवकों की संख्या इतनी विशाल है कि समुद्र 
  की ऊपरी सतह इनसे ठसाठस भरी होती है और ये आक्रमणकारी 
  प्राणियों के आहार होते हैं। ये समुद्र में बहुत बडी संख्या में 
  अल्प समय तक तैरते रहते हैं, तत्पश्चात् शीघ्र या देर में समुद्रतल 
  में चले जाते हैं। संयोग से वे यदि अनुकूल अधस्तर (<span padma_font_family_property="DV1-TTSurekh" style="font-family: DV1-TTSurekh;">substratum</span>) 
  पर गिर जाते हैं, तो नितलीय वयस्क (<span padma_font_family_property="DV1-TTSurekh" style="font-family: DV1-TTSurekh;">benthonic 
  adult</span>) में विकसित हो जाते हैं, किंतु दुर्भाग्य से यदि प्रतिकूल 
  तल पर, अथवा जिस स्थान पर भोजन की कमी होती है, वहाँ पहुँच 
  गए तो वे नष्ट हो जाते हैं।</p>
<p  ><b  >कूट प्लवक </b>(<span padma_font_family_property="DV1-TTSurekh" style="font-family: DV1-TTSurekh;">Pseudoplankton</span>) <span  >-</span> यह पारिभाषिक शब्द 
  उन जीवों, जैसे सारगैसम (<span padma_font_family_property="DV1-TTSurekh" style="font-family: DV1-TTSurekh;">Sargasum</span>) 
  या गल्फ सी बीड (<span padma_font_family_property="DV1-TTSurekh" style="font-family: DV1-TTSurekh;">Gulf Sea Weed</span>), 
  के लिए व्यवहृत होता है जो साधारणत: या जीवन के प्रारंभिक 
  काल में स्थावर और नितलीय जीव (<span padma_font_family_property="DV1-TTSurekh" style="font-family: DV1-TTSurekh;">benthonic 
  organisms</span>) होते हैं, किंतु बाद में प्लवक हो जाते हैं। इस 
  शब्द के अंतर्गत ऐसे वनस्पति या प्राणिशैवाल (<span padma_font_family_property="DV1-TTSurekh" style="font-family: DV1-TTSurekh;">algae</span>), हाइड्रॉएड्स (<span padma_font_family_property="DV1-TTSurekh" style="font-family: DV1-TTSurekh;">hydroids</span>), या ब्रायोजोऑन (<span padma_font_family_property="DV1-TTSurekh" style="font-family: DV1-TTSurekh;">bryozoans</span>) आते हैं, जो स्वयं दूसरे 
  तैरनेवले सारगैसम, क्रस्टेशिया (<span padma_font_family_property="DV1-TTSurekh" style="font-family: DV1-TTSurekh;">crustacea</span>), मोलस्कों या अन्य प्राणियों से चिपके 
  होते हैं और स्थावर (<span padma_font_family_property="DV1-TTSurekh" style="font-family: DV1-TTSurekh;">sedentary</span>) 
  या विचरनेवाले नितल जीवसमूह (<span padma_font_family_property="DV1-TTSurekh" style="font-family: DV1-TTSurekh;">benthos</span>) 
  होते हैं।</p>
<p  >सं.ग्रं. <span  >-</span> आर.एस. लाल : ऑर्गेनिक इवोल्यूशन; सर 
  ऐलिस्टर हार्डी : दि ओपेन सी।   
  (भृगुनाथ प्रसाद)</p>
</body></html>