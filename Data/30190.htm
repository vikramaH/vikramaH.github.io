<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >कृतवर्मा</b></font><font    size="4"> 
  यदुवंश के अंतर्गत 
  भोजवंशीय हृदिक 
  का पुत्र और वृष्णिवंश 
  के सात सेनानायकों 
  में एक। महाभारत 
  युद्ध में इसने एक 
  अक्षौहिणी सेना 
  के साथ दुर्योधन 
  की सहायता की 
  थी। यह कौरव 
  पक्ष का अतिरथी 
  वीर था (मा. भा., 
  उद्यो., १३०-१०-११)। महाभारत 
  के युद्ध में इसने 
  अपने पराक्रम का 
  अनेक बार प्रदर्शन 
  किया; अनेक बार 
  पांडव सेना को 
  युद्धविमुख किया 
  तथा भीमसेन, 
  युधिष्ठिर, धृष्टद्युम्न, 
  उत्तमौजा आदि 
  वीरों को पराजित 
  किया। द्वैपायन 
  सरोवर पर 
  जाकर इसी ने 
  दुर्योधन को 
  युद्ध के लिए उत्साहित 
  किया था। निशाकाल 
  के सौप्तिक युद्ध 
  में इने अश्वत्थामा 
  का साथ दिया 
  तथा शिविर से 
  भागे हुए योद्धाओं 
  का वध किया (सौप्तिक 
  पर्व ५-१०६-१०७), और पांडवों 
  के शिविर में 
  आग लगाई। मौसल 
  युद्ध में सात्यकि 
  ने इसका वध किया। 
  महाभारत के 
  अनुसार मृत्यु 
  के पश्चात् स्वर्ग 
  जाने पर इसका 
  प्रवेश मरुद्गणों 
  में हो गया। (चंद्रभान 
  पांडे)</font></p>
<font size="2"></font></body></html>