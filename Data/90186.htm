<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b><span   style="font-size: 16pt; font-family: DV-TTSurekhEN;">मस्तानी</span></b><span   style="font-size: 14pt; font-family: DV-TTSurekhEN;"> 
    १८वीं शताब्दी के पूर्व मध्यकाल में मराठा इतिहास में मस्तानी 
    का विशेष उल्लेख मिलता है। बखर और लेखों से मालूम पड़ता 
    है कि मस्तानी अफ़गान और गूजर जाति की थी। इनका जन्म नृत्य 
    करनेवाली जाति में हुआ था। गुजरात के गीतों में इन्हें 'नृत्यांगना' 
    या 'यवन कांचनी' के नाम से संबोधित किया गया है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मस्तानी 
    अपन् ो समय की अद्वितीय सुंदरी एवं संगीत कला में प्रवीण थी। 
    इन्होंने घुड़सवारी और तीरंदाजी में भी शिक्षा प्राप्त की थी। 
    गुजरात के नायब सूबेदार शुजाअत खाँ और मस्तानी की प्रथम 
    भेंट १७२४ ई० के लगभग हुई। चिमाजी अप्पा ने उसी वर्ष शुजाअत-खान 
    पर आक्रमण किया। युद्ध क्षेत्र में ही शुजाअत खाँ की मृत्यु हुई। 
    लूटी हुई सामग्री के साथ मस्तानी भी चिमाजी अप्पा को प्राप्त 
    हुई। चिमाजी अप्पा ने उन्हें बाजीराव के पास पहुँचा दिया। 
    तदुपरांत मस्तानी और बाजीराव एक दूसरे के लिए ही जीवित 
    रहे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१७२७ 
    ई० में प्रयाग के सूबेदार मोहम्मद खान बंगश ने राजा छत्रसाल 
    (बुंदेलखंड) पर चढ़ाई की। राजा छत्रसाल ने तुरंत ही पेशवा 
    बाजीराव से सहायता माँगी। बाजीराव अपनी सेना सहित बुंदेलखंड 
    की ओर बढ़े। मस्तानी भी बाजीराव के साथ गई। मराठे और 
    मुगल दो बर्षों तक युद्ध करते रहे। तत्पश्चात् बाजीराव जीते। 
    छत्रसाल अत्यंत आनंदित हुए। उन्होंने मस्तानी को अपनी पुत्री 
    के समान माना। बाजीराव ने जहाँ मस्तानी के रहने का प्रबंध 
    किया उसे 'मस्तानी महल' और 'मस्तानी दरवाजा' का 
    नाम दिया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मस्तानी 
    ने पेशवा के हृदय में एक विशेष स्थान बना लिया था। उसने अपने 
    जीवन में हिंदू स्त्रियों के रीति रिवाजों को अपना लिया था। 
    बाजीराव से संबंध के कारण मस्तानी को भी अनेक दु:ख झेलने 
    पड़े पर बाजीराव के प्रति उसका प्रेम अटूट था। मस्तानी के १७३४ 
    ई० में एक पुत्र हुआ। उसका नाम शमशेर बहादुर रखा गया। 
    बाजीराव ने काल्पी और बाँदा की सूबेदारी उसे दी, शमशेर 
    बहादुर ने पेशवा परिवार की बड़े लगन और परिश्रम से सेवा 
    की। १७६१ ई० में शमशेर बहादुर मराठों की ओर से लड़ते 
    हुए पानीपत के मैदान में मारा गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१७३९ 
    ई० के आरंभ में पेशवा बाजीराव और मस्तानी का संबंध विच्छेद 
    कराने के असफल प्रयत्न किए गए। १७३९ ई० के अंतिम दिनों में 
    बाजीराव को आवश्यक कार्य से पूना छोड़ना पड़ा। मस्तानी पेशवा 
    के साथ न जा सकी। चिमाजी अप्पा और नाना साहब ने मस्तानी 
    के प्रति कठोर योजना बनाई। उन्होंने मस्तानी को पर्वती 
    बाग में (पूना में) कैद किया। बाजीराव को जब यह समाचार 
    मिला, वे अत्यंत दु:खित हुए। वे बीमार पड़ गए। इसी बीच अवसर 
    पा मस्तानी कैद से बचकर बाजीराव के पास ४ नवंबर, १७३९ ई० 
    को पटास पहुँची। बाजीराव निश्चिंत हुए पर यह स्थिति अधिक 
    दिनों तक न रह सकी। शीघ्र ही पुरंदरे, काका मोरशेट तथा 
    अन्य व्यक्ति पटास पहुँचे। उनके साथ पेशवा बाजीराव की माँ 
    राधाबाई और उनकी पत्नी काशीबाई भी वहाँ पहुँची। उन्होंने 
    मस्तानी को समझा बुझाकर लाना आवश्यक समझा। मस्तानी पूना 
    लौटी। १७४० ई० के आरंभ में बाजीराव नासिरजंग से लड़ने 
    के लिए निकल पड़े और गोदावरी नदी को पारकर शत्रु को 
    हरा दिया। बाजीराव बीमार बड़े और २८ अप्रैल, १७४० को उनकी 
    मृत्यु हो गई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मस्तानी 
    बाजीराव की मृत्यु का समाचार पाकर बहुत दु:खित हुई और 
    उसके बाद अधिक दिनों तक जीवित न रह सकी। आज भी पूना से 
    २० मील दूर पाबल गाँव में मस्तानी का मकबरा उनके त्याग दृढ़ता 
    तथा अटूट प्रेम का स्मरण दिलाता है।</span></p>
  <p class="MsoNormal" style="text-align: right;" align="right"><span style="font-size: 14pt; font-family: Symbol;"><span padma_font_family_property="Symbol" style="">[</span></span><span   style="font-size: 14pt; font-family: DV-TTSurekhEN;">सुशीला 
    वैद्य</span><span style="font-size: 14pt; font-family: Symbol;"><span padma_font_family_property="Symbol" style="">]</span></span><span style="font-size: 14pt; font-family: DV-TTSurekhEN;"></span></p>
</div>
</body></html>