<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >ऐंड्रूज़, राय 
  चैपमैन </b>अमरीकी 
  प्राणिविज्ञ तथा 
  अन्वेषक, का जन्म संयुक्त 
  राज्य (अमरीका) 
  के विस्कान्सिन 
  राज्य के बेलाइट 
  नगर में सन् १८८४ 
  में हुआ था। बेलाइट 
  कालेज से उपाधि 
  ग्रहण करने के 
  पश्चात् इन्होंने 
  न्यूयार्क के अमेरिकन 
  म्यूज़ियम ऑव 
  नैचुरल हिस्ट्री 
  में सेवा आरंभ 
  की और सन् १९०८ 
  में अन्वेषण के लिए 
  सर्वप्रथम अलास्का 
  गए। सन् १९०९-१० में यू.एस.एस. 
  ऐल्बैट्रास नामक 
  पोत पर प्राणिविज्ञ 
  के पद पर नियुक्त 
  होकर इन्होंने 
  हिंदेशिया, बोर्नियो 
  तथा सिलीबीज़ 
  द्वीपों की यात्रा 
  की। सन् १९११-१२ में उत्तरी 
  कोरिया में 
  खोज कार्य किया 
  तथा एक वर्ष पश्चात् 
  इन्होंने बार्डेन 
  की अलास्का यात्रा 
  में भाग लिया। 
  </font></p>
<font size="2"> 
<p><font    size="4">प्रारंभ 
  में ह्वेल तथा जलनिवासी 
  अन्य स्तनधारी जीव 
  इनके विशेष अध्ययन 
  के विषय थे, किंतु 
  सन् १९१४ से अमेरिकन 
  म्यूज़ियम ऑव 
  नैचुरल हिस्ट्री 
  के एशियाई खोज 
  विभाग के अध्यक्ष 
  पद पर नियुक्त 
  होकर ये मध्यएशिया, 
  चीन, बोर्नियो, 
  इत्यादि देशों 
  में १५ वर्षो तक अन्वेषण 
  कार्य करते रहे। 
  इनके नेतृत्व में 
  तिब्बत, दक्षिण-पश्चिमी 
  चीन, ब्रह्मदेश, उत्तरी 
  चीन, मंगोलिया 
  तथा मध्य एशिया 
  में महत्व की खोजें 
  हुई। मंगोलिया 
  में जीवाश्मों 
  से भरे क्षेत्र तथा 
  मध्य एशिया की यात्राओं 
  में नई भौमिक 
  रचनाएँ, विस्तृत 
  जीवाश्म क्षेत्र, डिनोसार 
  के अंडे और ज्ञात 
  स्थलीय स्तनधारियों 
  में सबसे बड़े जीव 
  बालूचीथीरियम 
  के अवशेष मिले। 
  इन अवशेषों तथा 
  आदिकाल के मनुष्यों 
  के जीवन के विस्तृत 
  प्रमाण मिलने 
  से यह सिद्ध हो 
  गया कि संसार 
  के उरगवंशी (रेंगनेवाले) 
  तथा स्तनधारी 
  जीवों के वितरण 
  का केंद्र मध्य एशिया 
  रहा है।</font></p>
<p><font    size="4">इन्होंने 
  अनेक वैज्ञानिक 
  निबंध तथा विवरणिकाओं 
  के अतिरिक्त अपनी 
  यात्रा और खोज 
  संबंधी कई पुस्तकें 
  लिखी हैं, जैसे 
  ऐक्रास मंगोलियन 
  प्लेन्स (१९२१), आन द ट्रेल 
  ऑव एनशेंट मैन 
  (१९२६-२७), दिस अमेज़िंग 
  प्लैनेट (१९४०), इत्यादि। 
  	(भ.दा.व.)</font></p>
</font> 
</body></html>