<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खेमकरी </b></font><font    size="4">चील
 जाति का एक प्रसिद्ध पक्षी जो मुख्य रूप से भारतीय पक्षी है किंतु 
थाइलैंड, मलय, चीन से लेकर आस्ट्रेलिया तक पाया जाता है और पानी के आस पास 
रहता है। यह बंदरगाहों के आसपास काफी संख्या में पाया जाता है और जहाज के 
मस्तूलों पर बैठा देखा जा सकता है। यह सड़ी गली चीजें खाता और पानी के सतह 
पर पड़े कूड़े कर्कट को अपने पंजों में उठा लेता है। यह धान के खेतों के 
आसपास भी उड़ता देखा जाता है और मेढकों और टिड्डियों को पकड़ कर अपना पेट 
भरता है। यह १९ इंच लंबा पक्षी है जिसका रंग कत्थई, डैने के सिरे काले और 
सिर तथा सीने का रंग सफेद होता है। चोंच लंबी, दबी दबी और नीचे की ओर झुकी 
हुई होती है। इसकी बोली अत्यंत कर्कश होती है। यह अपना घोंसला पानी के निकट
 ही पेड़ की दोफ की डाल के बीच काफी ऊँचाई पर लगाता है। एक बार में मादा दो 
या तीन अंडे देती है।</font></p>
<p> <font    size="4">सं. ग्रं.</font><font padma_font_family_property="Courier New" face="Courier New" size="4">-</font><font    size="4">सुरेश 
  सिंह : भारतीय 
  पक्षी। (परमेश्वरीलाल 
  गुप्त)</font></p>
<font size="2"></font></body></html>