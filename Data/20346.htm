<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >एड्रियाटिक 
  सागर</b> यह रूम 
  सागर की एक भुजा 
  है, जो इटली को 
  बालकन प्रायद्वीप 
  से अलग करती 
  है। यह एपीनाइन 
  पर्वत और दिनारिक 
  आल्प्स के मध्य स्थित 
  एक प्रावनत भूमि 
  है। इसकी लंबाई 
  (उत्तर-पश्चिम से 
  दक्षिण-पूर्व) ५०० मील 
  और औसत चौड़ाई 
  ११० मील है। इस सागर 
  का इटलीवाला 
  किनारा सामान्यत: 
  निचला है और 
  उत्तर-पश्चिम की 
  ओर पो नदी 
  के डेल्टा के दलदल 
  और उप्ह्रद (<font padma_font_family_property="Times New Roman, Times, serif" face="Times New Roman, Times, serif">Zagoon</font>) 
  प्रदेश में विलीन 
  हो जाता है। 
  पो नदी का मैदान, 
  संरचना की दृष्टि 
  से, एड्रियाटिक 
  का ही प्रसारित 
  भाग है। इस सागर 
  का पूर्वी किनारा, 
  या डलमेशियन 
  तट, साधारणत: 
  ऊँचा नीचा है 
  और इसके समांतर 
  छोटी छोटी 
  कटानें (<font padma_font_family_property="Times New Roman, Times, serif" face="Times New Roman, Times, serif">inlets</font>) 
  और कुछ दूर 
  पर लंबे सँकरे 
  पहाड़ी द्वीप तट 
  के समांतर स्थित 
  हैं। उत्तर-पश्चिम 
  से दक्षिण-पूर्व 
  दिशा में फैली 
  हुई पर्वतश्रेणियों 
  के निमज्जन से 
  लंबी घाटियों 
  ने कटान का रूप 
  धारण कर लिया 
  है और जलमग्न 
  पर्वतशिखर चट्टानी 
  द्वीप बन गए हैं। इटली 
  के समुद्रतट पर 
  सुरक्षित बंदरगाह 
  का अभाव है जब 
  कि डलमेशियन 
  समुद्रतट पर सुरक्षित 
  कटानों की उपस्थिति 
  के कारण बंदरगाहों 
  की अधिकता है।	(रा.ना.मा.)</font></p>
</body></html>