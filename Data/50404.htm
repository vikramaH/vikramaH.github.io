<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >डी क्विंसी </b></font><font    size="4">(१७८५-१८५९)
 एक अंग्रेज लेखक जो मैनचेस्टर में पैदा हुआ था। कुछ समय तक वहीं शिक्षा 
प्राप्त करने के बाद एक दिन वह स्कूल से भाग गया और लगभग एक वर्ष तक उत्तरी
 वेल्स में आवारा युवक की तरह इधर उधर भटकता रहा। बाद में वह लंदन चला आया 
जहाँ अत्यंत दरिद्र अवस्था में उसे अपना समय काटना पड़। पता चलने पर 
परिवारवालों ने उसे वापस बुला लिया। कुछ वर्ष तक आक्सफोर्ड में अध्ययन करने
 के बाद उसने कुछ समय वर्ड्सवर्थ तथा कोलरिज के संपर्क में बिताया। कालेज 
जीवन में ही वह अफीम का सेवन करने लगा था और जब सन् १८२० में वह पुन: लंदन
 चला गया तो कुछ ही समय बाद उसने लंदन मैगजीन नामक पत्रिका में एक अंग्रेज 
अफीमची के बयान शीर्षक अपनी महत्वपूर्ण पुस्तक का प्रथमांश प्रकाशित कराया।
 इसके बाद उसने बहुत से लेख, कहानियाँ, तथा अन्य रचनाएँ विविध 
पत्रपत्रिकाओं में प्रकाशित कराईं। उसके लेख संक्षिप्त जीवनचरित्र तथा 
साहित्यिक एवं आलोचनात्मक लेख यथेष्ट प्रसिद्ध हैं। १८२८ से वह एडिनबरा में
 रहने लगा था और वहीं उसकी मृत्यु हुई। 					</font><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4">मु०</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
<font size="2"></font></body></html>