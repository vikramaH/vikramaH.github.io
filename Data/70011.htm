<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<font  size="4">
<p  >पंचशील मानव कल्याण तथा 
विश्वशांति के आदर्शों की स्थापना के लिए विभिन्न राजनीतिक, सामाजिक तथा 
आर्थिक व्यवस्थावाले देशों में पारस्परिक सहयोग के पाँच आधारभूत सिद्धांत, 
जिन्हें पंचसूत्र अथवा पंचशील कहते हैं। इसके अंतर्गत ये पाँच सिद्धांत 
निहित हैं<font padma_font_family_property="Symbol" face="Symbol">-</font>
(१) एक दूसरे की प्रादेशिक अखंडता और प्रभुसत्ता का सम्मान करना (२) एक 
दूसरे के विरुद्ध आक्रामक काररवाई न करना (३) एक दूसरे के आंतरिक विषयों 
में हस्तक्षेप न करना (४) समानता और परस्पर लाभ की नीति का पालन करना तथा 
(५) शांतिपूर्ण सह अस्तित्व की नीति में विश्वास रखना। २९ अप्रैल, सन् 
१९५४ ई. को तिब्बत संबंधी भारत चीन समझौते में सर्वप्रथम इन पाँच 
सिद्धांतों को आधारभूत मानकर संधि की गई। उक्त समझौते के आमुख रूप में 
पंचशील की मान्यता एशियाई-अफ्रीकी और बाद में अंतरराष्ट्रीय राजनीति में 
विभिन्न राजनीतिक, सामाजिक और आर्थिक व्यवस्थावाले देशों में मैत्री तथा 
सहयोग का आधार बनी। २५ जून, १९५४ को चीन के प्रधान मंत्री श्री चाऊ एन लाई 
भारत की राजकीय यात्रा पर आए और उनकी यात्रा की समाप्ति पर जो संयुक्त 
विज्ञप्ति प्रकाशित हुई उसमें घोषणा की गई कि वे पंचशील के पाँच सिद्धांतों
 का परिपालन करेंगे। दोनों प्रधान मंत्रियों ने अंतरराष्ट्रीय व्यवहार और 
सहअस्तित्व के आवश्यक सिद्धांतों के रूप में पंचशील के सिद्धांतों की 
व्यापक घोषणा एवं मान्यता की। २२ सितंबर, १९५४ को हिंदेशिया के प्रधान 
मंत्री डाक्टर अली शास्त्रोमिद जोजो जब भारत की राजकीय यात्रा पर आए ता 
उन्होंने स्वागत भाषण में बताया कि हिंदेशिया की मूल रीति नीति पाँच 
सिद्धांतों के आधार पर है और उन्हें 'पांज्यसिला' कहते हैं। इसके सिद्धांत 
हैं<font padma_font_family_property="Symbol" face="Symbol">-</font>
(१) जनता को प्रमुखता (२) मानववाद (३) ईश्वर में विश्वास तथा धार्मिक 
स्वतंत्रता (४) हिंदेशिया की राष्ट्रीय एकता (५) राष्ट्रीय समृद्धि। इसी 
स्वागत आयोजन के भाषण में प्रधान मंत्री श्री जवाहरलाल नेहरू ने तिब्बत 
संबंधी भारत चीन समझौते की चर्चा करते हुए घोषित किया कि वास्तव में ये 
पाँच सिद्धांत विश्वशांति एवं सहयोग की अधारशिला बन सकते हैं। ज्ञातव्य है 
कि प्राचीन भारत में मनुस्मृति में वर्णित धर्म के दस लक्षणों तथा बौद्धकाल
 में 'पंसिका'<font padma_font_family_property="Symbol" face="Symbol">-</font>
बौद्ध गृहस्थों के आचरण संबंधी पाँच सिद्धांतों<font padma_font_family_property="Symbol" face="Symbol">-</font>
के रूप में भी इनका उल्लेख मिलता है। इन्हीं नियमों के कुछ भाव दूसरे रूप 
और आकर में अंतरराष्ट्रीय राजनीतिक आचार व्यवहार का पंचसूत्री आधार बने 
हैं।</p>
</font><font size="2"> 
<p><font  size="4"><font    size="4">दिसंबर 
  १९५४ में यूगोस्लाविया 
  के राष्ट्रपति 
  मार्शल टीटो 
  जब भारत की 
  राजकीय यात्रा 
  पर आए तो उन्होंने 
  भी पंचशील तथा 
  सहअस्तित्व के महत्व 
  पर प्रकाश डाला। 
  २३ दिसंबर को 
  मार्शल टीटो 
  तथा श्री नेहरू 
  की जो संयुक्त 
  विज्ञप्ति प्रकाशित 
  हुई उसमें दोनों 
  देशों की मैत्री 
  एवं सहयोग संबंध 
  का आधार पंचशील 
  के पाँच सिद्धांत 
  ही मान्य किए गए। इसमें 
  कहा गया कि एक 
  दूसरे की प्रभुसत्ता 
  तथा स्वतंत्रता, 
  अनाक्रमण, समानता, 
  परस्परहित, और 
  एक दूसरे देश 
  द्वारा भीतरी 
  मामलों में अहस्तक्षेप 
  की नीति ही भारत 
  यूगोस्लाविया 
  की मैत्री तथा 
  सहयोग संबंध 
  का आधार रहेगी। 
  इसी प्रकार २३ जून, 
  १९५५ ई. को भारत 
  के प्रधान मंत्री 
  श्री नेहरू की सोवियत 
  संघ की राजकीय 
  यात्रा की समाप्ति 
  पर जो संयुक्त 
  विज्ञप्ति प्रकाशित 
  हुई, उसमें भी पंचशील 
  के सिद्धांतों 
  को दोनों देशों 
  के मध्य मैत्री का 
  मूल आधार स्वीकार 
  किया गया। पंचशील 
  के पाँच सिद्धांतों 
  का उल्लेख करते 
  हुए कहा गया है 
  कि इन सिद्धांतों 
  को बराबर 
  मान्यता प्राप्त हो 
  रही है और 
  इनका व्यापक प्रयोग 
  संभव है। विश्व 
  में तनाव, संदेह, 
  भय तथा कटुता 
  को कम करने 
  के लिए इन सिद्धांतों 
  के आधार पर 
  पारस्परिक संबंध 
  स्थापित करना 
  अत्यंत महत्वपूर्ण 
  है। २५ जून, १९५५ को 
  भारत तथा पोलैंड 
  के प्रधान मंत्रियों 
  की संयुक्त विज्ञप्ति 
  में भी इन्हीं पाँच 
  सिद्धांतों पर 
  बल दिया गया 
  है। दिसंबर, १९५५ 
  में भारत सरकार 
  के निमंत्रण पर 
  रूस के प्रधान मंत्री 
  श्री बुलगानिन 
  तथा श्री क्रुश्चेव 
  भारत आए थे। इस 
  अवसर पर जो 
  संयुक्त विज्ञप्ति 
  प्रकाशित हुई 
  उसमें पंचशील 
  अथवा पाँच सिद्धांतों 
  का स्पष्ट उल्लेख हुआ 
  है और इन्हें विश्वशांति, 
  अंतरराष्ट्रीय 
  एवं सहयोग सद्भाव 
  का मुख्य आधार 
  माना गया है। 
  अप्रैल, १९५५ ई. में ऐतिहासिक 
  बांदुंग सम्मेलन 
  में एशिया अफ्रका 
  के २९ राष्ट्रों के 
  सम्मेलन में विश्वशांति 
  तथा सहयाग के 
  जो १० सूत्र सर्वमान्य 
  किए गए थे उनमें से 
  पाँच पंचशील 
  के ही सिद्धांत 
  हैं। इस सम्मेलन 
  में भारत के प्रधान 
  मंत्री श्री नेहरू 
  ने पंचशील के 
  सिद्धांतों की 
  व्याख्या करते हुए 
  उनके महत्व पर 
  प्रकाश डाला था 
  जिसका प्रभाव 
  केवल एशिया तथा 
  अफ्रका के राष्ट्रों 
  पर ही नहीं पड़ा 
  बल्कि विश्व राजनीति 
  में एक नए अध्याय का 
  सूत्रपात हुआ। 
  भारत, चीन, हिंदेशिया, 
  बर्मा, वियतमिन्ह, 
  हिंदचीन, युगोसलाविया 
  ने प्रारंभ में 
  ही पंचशील के 
  सिद्धांतों को 
  स्वीकार किया। 
  बांटुंग सम्मेलन 
  में लंका, थाईलैंड, 
  फिलिपाइंस, पाकिस्तान, 
  तुर्की के अतिरिक्त 
  एशिया अफ्रका के 
  चौबीस राष्ट्रों 
  ने इसे मान्यता 
  दी। सन् १९६४ में तटस्थ 
  राष्ट्रों का जो 
  सम्मेलन संयुक्त 
  अरब गणराज्य की 
  राजधानी काहिरा 
  में हुआ, उसमें भारत 
  के प्रधान मंत्री 
  श्री लालबहादुर 
  शास्त्री ने सहअस्तित्व 
  एवं पंचशील के 
  सिद्धांतों का 
  प्रभावपूर्ण ढंग 
  से प्रतिपादन 
  किया और इन 
  सिद्धांतों को 
  सम्मेलन में मान्यता 
  मिली। जनवरी, 
  १९६६ में भारत पाकिस्तान 
  के बीच जो ऐतिहासिक 
  ताशकंद समझौता 
  हुआ है, उसमें मतभेद 
  एवं विवादों 
  को हल करने 
  के लिए शस्त्र का प्रयोग 
  न करने, एक दूसरे 
  के आंतरिक मामलों 
  में हस्तक्षेप न करने 
  तथा सहयोग, 
  सद्भाव बढ़ाने 
  के प्रयत्न के जो 
  सिद्धांत मान्यहुए 
  हैं, वे पंचशील 
  के ही प्रमुख सिद्धांत 
  हैं। इस प्रकार पंचशील 
  भारत की परराष्ट्रनीति 
  का मुख्य आधार 
  तो है ही, विश्वशांति, 
  अंतरराष्ट्रीय 
  सद्भाव एवं सहयोग 
  का भी प्रमुख प्रेरक 
  बन गया है।(लक्ष्मीशंकर 
  ब्यास)</font></font></p>
</font>
</body></html>