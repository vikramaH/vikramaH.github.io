<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अक्षांश</b></font><font    size="4"> 
  भूमध्यरेखा से 
  किसी भी स्थान 
  की उत्तरी अथवा 
  दक्षिणी ध्रुव की 
  ओर की कोणीय 
  दूरी का नाम 
  है। भूमध्यरेखा 
  को ०<font padma_font_family_property="Symbol" face="Symbol">°</font> की 
  अक्षांश रेखा मान 
  लिया गया है। 
  भूमध्यरेखा से 
  उत्तरी ध्रुव की ओर 
  की सभी दूरियाँ 
  उत्तरी अक्षांश और 
  दक्षिणी ध्रुव की 
  ओर की सभी दूरियाँ 
  दक्षिणी अक्षांश 
  में मापी जाती 
  है। ध्रुवों की 
  ओर बढ़ने पर 
  भूमध्यरेखा से 
  अक्षांशों की दूरी 
  बढ़ने लगती है। 
  इसके अतिरिक्त 
  सभी अक्षांश रेखाएँ 
  परस्पर समानांतर 
  और पूर्ण वृत्त 
  होती हैं। ध्रुवों 
  की ओर जाने 
  से वृत्त छोटे 
  होने लगते हैं। 
  ९०<font padma_font_family_property="Symbol" face="Symbol">°</font> का अक्षांश 
  ध्रुव पर एक बिंदु 
  में परिवर्तित 
  हो जाता है। 
  </font></p>
<font  size="4"> 
<p  > पृथ्वी के किसी 
  स्थान से सूर्य 
  की ऊँचाई उस स्थान 
  के अक्षांश पर निर्भर 
  करती है। न्यून 
  अक्षांशों पर दोपहर 
  के समय सूर्य 
  ठीक सिर के ऊपर 
  रहता है। इस प्रकार 
  पृथ्वी के तल पर 
  पड़ने वाली सूर्य 
  की किरणों की 
  गरमी विभिन्न 
  अक्षांशों पर भिन्न-भिन्न 
  होती हैं। पृथ्वी 
  के तल पर के किसी 
  भी देश अथवा नगर 
  की स्थिति का निर्धारण 
  उस स्थान के अक्षांश 
  और देशांतर 
  (द्र. देशांतर) के 
  द्वारा ही किया 
  जाता है।</p>
<p  > किसी स्थान के 
  अक्षांश को मापने 
  के लिए अब तक खगोलकीय 
  अथवा त्रिभुजीकरण 
  नाम की दो विधियाँ 
  प्रयोग में लाई 
  जाती रही हैं। 
  किंतु इसकी ठीक-ठीक 
  माप के लिए १९७१ में 
  श्री निरंकार 
  सिंह ने भूघूर्णनमापी 
  नामक यंत्र का 
  आविष्कार किया 
  है जिससे किसी 
  स्थान के अक्षांश 
  की माप केवल 
  अंश (डिग्री) में ही 
  नहीं अपितु कला 
  (मिनट) में भी प्राप्त 
  की जा सकती है। 
  								(नि. सिं.)</p>
</font><b></b>
<p><font  size="5"><b></b></font></p>
</body></html>