<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><b><font    size="5">जोजेफस फ्लावियस </font><font    size="4">यहूदी विद्वान् और इतिहासकार।</font></b><font    size="4">
 येरुसलम में सन् ३७ में उत्पन्न हुआ और ९५ में मरा। प्रारंभिक जीवनसे ही 
उसने कानून का अध्ययन किया। रोम की कुछ काल की यात्रा के पश्चात् नीरों का
 प्रतिनिधि बनकर फिलस्तीन लौट आया। तत्पश्चात् वह गैलिली का गवर्नर चुना 
गया और ६६ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">
 में रोमनों के विरुद्ध यहूदियों के विद्रोह में उसने खुलकर भाग लिया। छोटे
 से दल का नेतृत्व करते हुए उसने ४७ दिन तक अपने को गिरफ्तार होने से 
बचाया, किंतु अंत में आत्मसमर्पण कर दिया। जोजेफस ने भविष्यवाणी की थी कि 
उसे गिरफ्तार करनेवाला वेस्पासियन सम्राट् हो जाएगा। जब उसकी भविष्यवाणी 
सत्य सिद्ध हुई, तो वह छोड़ दिया गया। तब जोजेफस ने अपना नाम फ्लावियस रखा, 
जो वेस्पासियन का उपनाम था। उसके बाद वह उसी सम्राट् के संरक्षण में रहा। 
जब जोजेफस रोम लौटा, वह उस स्थान का नागरिक मान लिया गया। उसे जूडा में कुछ
 वृत्ति और जागीर इत्यादि भी मिली। यहूदी युद्ध (ज्यूइश वार) तथा 
'एंटीक्विटीज़ ऑव दि ज्यूस' उसकी प्रसिद्ध ऐतिहासिक पुस्तकें हैं। </font></p>
<font size="2"></font></body></html>