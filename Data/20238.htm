<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >उरद </b></font><font   >को
 संस्कृत में माष या बलाढ्य, बँगल में माष या कलाई, गुजराती में अड़द, मराठी
 में उड़ीद, पंजाबी में माँह तथा लैटिन में फ़ेसिओलस रेडिएटस कहते हैं।</font></p><font >
<p  >इसका द्विदल पौधा लगभग एक 
हाथ ऊँचा है और भारतवर्ष में सर्वत्र ज्वार, बाजरा और रुई के खेतों में तथा
 अकेला भी बोया जाता है। इससे मिलनेवाली दाल भोजन और औषधि, दोनों रूपों में
 उपयोगी है। बीज की दो जातियाँ होती हैं : (१) काली और बड़ी, जो वर्षा के 
आरंभ में बोई जाती है और (२) हरी और छोटी, जिसकी बोआई दो महीने पश्चात् 
होती है।</p>
<p  >इसकी हरी फलियों की भाजी 
तथा बीजों से दाल, पापड़ा, बड़े इत्यादि भोज्य पदार्थ बनाए जाते हैं। 
आयुर्वेद के मतानुसार इसकी दाल स्निग्ध, पौष्टिक, बलकारक, शुक्र, दुग्ध, 
मांस और मेदवर्धक; वात, श्वास और बवासीर के रोगों में हितकर तथा शौच को साफ
 करनेवाली है।</p>
<p  >रासायनिक विश्लेषणों से 
इसमें स्टार्च ५६ प्रतिशत, अल्बुमिनाएड्स २३ प्रतिशत, तेल सवा दो प्रतिशत 
और फास्फोरस ऐसिड सहित राख साढ़े चार प्रतिशत पाई गई है।	(भ.दा.व.)</p>
</font><font size="2"></font></body></html>