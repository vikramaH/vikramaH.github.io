<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विश्लेषक</span></b><span   style="font-size: 14pt; font-family: DV-TTSurekhEN;"> (</span><span padma_font_family_property="Courier" style="font-size: 14pt; font-family: Courier;">Analyst</span><span   style="font-size: 14pt; font-family: DV-TTSurekhEN;">) 
    रसायनविज्ञान में विश्लेषण शब्द का प्रयोग सबसे पहले रॉबर्ट 
    बॉयल (</span><span padma_font_family_property="Courier" style="font-size: 14pt; font-family: Courier;">Robert Boyle</span><span   style="font-size: 14pt; font-family: DV-TTSurekhEN;">) ने पदार्थों का संघटन 
    ज्ञात करने की विधि के लिए किया था। रासायनिक विश्लेषणविधि 
    के विशेषज्ञ को विश्लेषक कहते हैं। उसका कार्य है अनेक प्रकार 
    के पदार्थों का विश्लेषण करके उनके संघटन तथा उनकी शुद्धता 
    के विषय में अपनी रिपोर्ट देना। प्रयोगशालाओं तथा उद्योगशालाओं 
    के अतिरिक्त व्यापारिक निर्माण के कारखानों में भी विश्लेषक 
    का बहुत ही महत्वपूर्ण स्थान है, जहाँ पर उसका काम निर्माणप्रक्रिया 
    पर नियंत्रण रखना तथा पदार्थों की शुद्धता की समय समय पर 
    परीक्षा करना है। इसके अतिरिक्त उस विशेष व्यवसाय संबंधी 
    शोध कार्यों में भी उसको लगा रहना पड़ता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अपराध 
    अभियोगों, या नागरिक अभियोगों की न्यायिक जाँच के अंतर्गत 
    भी विश्लेषक की सेवाओं की बड़ी आवश्यकता होती है। इन कार्यों 
    के लिए सरकार ने रासायनिक परीक्षक (</span><span padma_font_family_property="Courier" style="font-size: 14pt; font-family: Courier;">chemical 
    examiner</span><span   style="font-size: 14pt; font-family: DV-TTSurekhEN;">), या अधिकृत विश्लेषक (</span><span padma_font_family_property="Courier" style="font-size: 14pt; font-family: Courier;">public 
    analyst</span><span   style="font-size: 14pt; font-family: DV-TTSurekhEN;">), के पद स्थापित कर रखे हैं जिनकी प्रयोगशालाओं 
    में, अभियोगों की न्यायिक जाँच संबंधी कार्यों के अतिरिक्त, खाद्यपदार्थों, 
    पेय पदार्थों, शराब, तंबाकू तथा दूध आदि का विश्लेषण कार्य 
    भी होता रहता है। विश्लेषक आयात का निर्यात संबंधी पदार्थों 
    का भी विश्लेषण प्रयोगशालाओं में, या चुंगी अथवा सीमा-शुल्क-विभागों 
    द्वारा स्थापित प्रयोगशालाओं में, करता है। इन सबमें विश्लेषक 
    का विशेष महत्व है। सरकारी विश्लेषकों के अतिरिक्त कुछ लोग 
    व्यक्तिगत रूप से भी इस कार्य को करते हैं। विश्लेषक को 
    रासायनिक विश्लेषण के अतिरिक्त सूक्ष्मदर्शकी, भेषजी तथा चिकित्साविज्ञान 
    का भी ज्ञान होना आवश्यक है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रासायनिक 
    विश्लेषण में सूक्ष्म विश्लेषण (</span><span padma_font_family_property="Courier" style="font-size: 14pt; font-family: Courier;">microanalysis</span><span   style="font-size: 14pt; font-family: DV-TTSurekhEN;">) 
    विधियों का ज्ञान हो जाने के फलस्वरूप प्रयोगशालाओं में सूक्ष्म 
    विश्लेषकों (</span><span padma_font_family_property="Courier" style="font-size: 14pt; font-family: Courier;">microanalyst</span><span   style="font-size: 14pt; font-family: DV-TTSurekhEN;">) का विशेष स्थान हो 
    गया है। रासायनिक प्रयोगशालाओं से अनुसंधान कार्य संबंधी 
    प्राप्त यौगिकों के अतिरिक्त, अन्य अनुसंधान कार्यों में, जहाँ प्राप्त 
    पदार्थ बहुत कम मात्रा में उपलब्ध होता है, विश्लेषण में सूक्ष्म 
    विश्लेषकों की सहायता अनिवार्य है।<span   style="">   
    </span>(रा. दा. ति.)</span></p>
</div>
</body></html>