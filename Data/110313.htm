<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शैतान </span></b><span   style="font-size: 14pt; font-family: DV-TTSurekhEN;">ईसाई बाइबिल 
    में इस शब्द के अर्थ में क्रमिक विकास हुआ है। इब्रानी पूर्वार्ध 
    में इसका अर्थ है </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    अभियोक्ता, विरोधी, आक्रामक। प्रारंभ में इसका प्रयोग किसी 
    भी मानवीय विरोधी के लिए हुआ है। इय्योब नामक काव्यग्रंथ 
    में शैतान एक पारलौकिक सत्व है जो ईश्वर के दरबार में 
    इय्योब पर पाखंड का आरोप लगाता है। यहूदियों के निर्वासनकाल 
    के बाद (छठी शताब्दी ई. पू.) शैतान एक पतित देवदूत है 
    जो मनुष्यों को पाप करने के लिए प्रलोभन देता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बाइबिल 
    के उत्तरार्ध में शैतान बुराई की समष्टिगत अथवा व्यक्तिगत 
    सत्ता का नाम है। उसको पतित देवदूत, ईश्वर का विरोधी, 
    दुष्ट, प्राचीन सर्प, परदार साँप (ड्रैगन), गरजनेवाला सिंह, 
    इहलोक का नायक आदि कहा गया है। जहाँ मसीह अथवा उनके 
    शिष्य जाते, वहाँ शैतान अधिक सक्रिय बन जाता क्योंकि मसीह 
    उसको पराजित करेंगे और उसका प्रभुत्व मिटा देंगे। किंतु मसीह 
    की वह विजय संसार के अंत में ही पूर्ण हो पाएगी (दे. कयामत)। 
    इतने में शैतान को मसीह और उसके मुक्तिविधान का विरोध 
    करने की छुट्टी दी जाती है। दुष्ट मनुष्य स्वेच्छा से शैतान 
    की सहायता करते हैं। संसार के अंत में जो ्ख्राीस्त विरोधी (ऐंटी 
    क्राइस्ट) प्रकट होगा वह शैतान की कठपुतली ही है। उस समय 
    शैतान का विरोध अत्यंत सक्रिय रूप धारण कर लेगा किंतु अंततोगत्वा 
    वह सदा के लिए नर्क में डाल दिया जाएगा। ईसा पर अपने विश्वास 
    के कारण ईसाई शैतान के सफलतापूर्वक विरोध करने 
    में समर्थ समझे जाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बाइबिल 
    के उत्तरार्ध तथा चर्च की शिक्षा के अनुसार शैतान प्रतीकात्मक 
    शैली की कल्पना मात्र नहीं है; पतित देवदूतों का अस्तित्व असंदिग्ध 
    है। दूसरी ओर वह निश्चित रूप से ईश्वर द्वारा एक सृष्ट सत्व 
    मात्र है जो ईश्वर के मुक्तिविधान का विरोध करते हुए भी 
    किसी भी तरह से ईश्वर के समकक्ष नहीं रखा जा सकता।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. 
    ग्रं. </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> डब्ल्यू. बौवर 
    : ग्रीक इंग्लिश लेक्सिकोन ऑव दि न्यू टेस्टामेंट, शिकागो, 
    १९६३।<span   style="">   </span>((फादर) 
    आस्कर वेरेक्रुइसे.)</span></p>
</div>
</body></html>