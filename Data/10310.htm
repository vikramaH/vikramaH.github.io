<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
</font><p><font    size="4"><b  >अनीश्वरवाद 
  </b>दर्शन का वह 
  सिद्धांत जो जगत् 
  की सृष्टि करने 
  वाले, इसका संचालन 
  और नियंत्रण 
  करनेवाले किसी 
  ईश्वर की सत्ता 
  को स्वीकार नहीं 
  करता (द्र. 'ईश्वरवाद')। 
  अनीश्वरवाद के 
  अनुसार जगत स्वयंसंचालित 
  और स्वयंशासित 
  है। ईश्वरवादी 
  ईश्वर के अस्तित्व 
  के लिए जो प्रमाण 
  देते हैं, अनीश्वरवादी 
  उन सबकी आलोचना 
  करके उनको काट 
  देते हैं और 
  संसारगत दोषों 
  को बतलाकर 
  निम्नलिखित प्रकार 
  के तर्कों द्वारा 
  यह सिद्ध करने 
  का प्रयत्न करते 
  हैं कि ऐसे संसार 
  का रचनेवाला 
  ईश्वर नहीं हो 
  सकता।	</font></p>
<p><font    size="4">ईश्वरवादी 
  कहते है कि मनुष्य 
  के मन में ईश्वरप्रत्यय 
  जन्म से ही है और 
  वह स्वयंसिद्ध एवं 
  अनिवार्य है। यह 
  ईश्वर के अस्तित्व 
  का द्योतक है। इसके 
  उत्तर में अनीश्वरवादी 
  कहते हैं कि ईश्वरभावना 
  सभी मनुष्यों 
  में अनिवार्य रूप 
  से नहीं पाई जाती 
  और यदि पाई 
  भी जाती हो 
  तो केवल मन 
  की भावना से 
  बाहरी वस्तुओं 
  का अस्तित्व सिद्ध नहीं 
  होता। मन की 
  बहुत सी धारणाओं 
  को विज्ञान ने 
  असिद्ध प्रमाणित 
  कर दिया है। </font></p>
<p><font    size="4">जगत में सभी 
  वस्तुओं का कारण 
  होता है। बिना 
  कारण के कोई 
  कार्य नहीं होता। 
  कारण दो प्रकार 
  के होते हैं-एक 
  उपादान, जिसके 
  द्वारा कोई वस्तु 
  बनती है, और 
  दूसरा निमित्त, 
  जो उसको बनाता 
  है। ईश्वरवादी 
  कहते हैं कि घट, 
  पट और घड़ी की 
  भाँति समस्त जगत् 
  भी एक कार्य (कृत 
  घटना) है अतएव इसके 
  भी उपादान और 
  निमित्त कारण 
  होने चाहिए। कुछ 
  लोग ईश्वर को 
  जगत का निमित्त 
  कारण और कुछ 
  लोग निमित्त और 
  उपादान दोनों 
  ही कारण मानते 
  हैं। इस युक्ति के 
  उत्तर में अनीश्वरवादी 
  कहते हैं कि इसका 
  हमारे पास कोई 
  प्रमाण नहीं है 
  कि घट, पट और 
  घड़ी की भाँति 
  समस्त जगत् भी 
  किसी समय उत्पन्न 
  और आरंभ हुआ 
  था। इसका प्रवाह 
  अनादि है, अत: इसके 
  स्रष्टा और उपादान 
  कारण को ढूँढ़ने 
  की आवश्यकता नहीं 
  है। यदि जगत का 
  स्रष्टा कोई ईश्वर 
  मान लिया जाय 
  जो अनेक कठिनाइयों 
  का सामना करना 
  पड़ेगा; यथा, उसका 
  सृष्टि करने में 
  क्या प्रयोजन था? 
  भौतिक सृष्टि 
  केवल मानसिक 
  अथवा आध्यात्मिक 
  सत्ता कैसे कर 
  सकती है? यदि 
  इसका उपादान 
  कोई भौतिक 
  पदार्थ मान भी 
  लिया जाय तो 
  वह उसका नियंत्रण 
  कैसे कर सकता 
  है? वह स्वयं भौतिक 
  शरीर अथवा उपकरणों 
  की सहायता से 
  कार्य करता है 
  अथवा बिना उसकी 
  सहायता के? सृष्टि 
  के हुए बिना वे 
  उपकरण और वह 
  भौतिक शरीर 
  कहाँ से आए? ऐसी 
  सृष्टि रचने से 
  ईश्वर का, जिसको 
  उसके भक्त सर्वशक्तिमान, 
  सर्वज्ञ और कल्याणकारी 
  मानते हैं, क्या 
  प्रयोजन है, जिसमें 
  जीवन का अंत मरण 
  में, सुख का अंत 
  दु:ख में संयोग 
  का वियोग में 
  और उन्नति का 
  अवनति में हो? 
  इस दु:खमय सृष्टि 
  को बनाकर, जहाँ 
  जीव को खाकर 
  जीव जीता है 
  और जहाँ सब 
  प्राणी एक दूसरे 
  शत्रु हैं और आपस 
  में सब प्राणियों 
  में संघर्ष होता 
  है, भला क्या लाभ 
  हुआ है? इस जगत् 
  की दुर्दशा का 
  वर्णन योगवासिष्ठ 
  के एक श्लोक में 
  भली भाँति मिलता 
  है, जिसका आशय 
  निम्निलिखत है--</font></p>
<p><font    size="4">कौन सा ऐसा 
  ज्ञान है जिसमें 
  त्रुटियाँ न हों, 
  कौन सी ऐसी 
  दिशा है जहाँ 
  दु:खों की अग्नि 
  प्रज्वलित न हो, 
  कौन सी ऐसी 
  वस्तु उत्पन्न होती 
  है जो नष्ट होनेवाली 
  न हो, कौन सा 
  ऐसा व्यवहार है 
  जो छलकपट से 
  रहित हो? ऐसे 
  संसार का रचनेवाला 
  सर्वज्ञ, सर्वशक्तिमान 
  और कल्याणकारी 
  ईश्वर कैसे हो 
  सकता है?</font></p>
<p><font    size="4">ईश्वरवादी 
  एक युक्ति यह दिया 
  करते हैं कि इस 
  भौतिक संसार 
  में सभी वस्तुओं 
  के अंतर्गत, और 
  समस्त सृष्टि में, 
  नियम और उद्देश्यसार्थकता 
  पाई जाती है। 
  यह बात इसकी 
  द्योतक है कि इसका 
  संचालन करनेवाला 
  कोई बुद्धिमान 
  ईश्वर है इस युक्ति 
  का अनीश्वरवाद 
  इस प्रकार खंडन 
  करता है कि संसार 
  में बहुत सी घटनाएँ 
  ऐसी भी होती 
  हैं जिनका कोई 
  उद्देश्य, अथवा कल्याणकारी 
  उद्देश्य नहीं जान 
  पड़ता, यथा अतिवृष्टि, 
  अनावृष्टि, अकाल, 
  बाढ़, आग लग जाना, 
  अकालमृत्यु, जरा, 
  व्याधियाँ और 
  बहुत से हिंसक 
  और दुष्ट प्राणी। 
  संसार में जितने 
  नियम और ऐक्य 
  दृष्टिगोचर होते 
  हैं उतनी ही अनियमितता 
  और विरोध 
  भी दिखाई पड़ते 
  हैं। इनका कारण 
  ढूँढ़ना उतना 
  ही आवश्यक है जितना 
  नियमों और 
  ऐक्य का। जैसे, समाज 
  में सभी लोगों 
  को राजा या 
  राज्यप्रबंध एक 
  दूसरे के प्रति 
  व्यवहार में नियंत्रित 
  रखता है, वैसे 
  ही संसार के 
  सभी प्राणियों 
  के ऊपर शासन 
  करनेवाले और 
  उनको पाप और 
  पुण्य के लिए यातना, 
  दंड और पुरस्कार 
  देनेवाले ईश्वर 
  की आवश्यकता है। 
  इसके उत्तर में अनीश्वरवादी 
  यह कहता है कि 
  संसार में प्राकृतिक 
  नियमों के अतिरिक्त 
  और कोई नियम 
  नहीं दिखाई पड़ते। 
  पाप और पुण्य 
  का भेद मिथ्या 
  है जो मनुष्य 
  ने अपने मन से 
  बना लिया है। 
  यहाँ पर सब क्रियाओं 
  की प्रतिक्रियाएँ 
  होती रहती 
  हैं और सब कामों 
  का लेखा बराबर 
  हो जाता है। 
  इसके लिए किसी 
  और नियामक 
  तथा शासक की 
  आवश्यकता नहीं 
  है। यदि पाप और 
  पुण्य के लिए दंड 
  और पुरस्कार 
  का प्रबंध होता 
  तथा उनको रोकने 
  और करानेवाला 
  कोई ईश्वर होता; 
  और पुण्यात्माओं 
  की रक्षा हुआ करती 
  तथा पापात्माओं 
  को दंड मिला 
  करता तो ईसामसीह 
  और गांधी जैसे 
  पुण्यात्माओं की 
  नृशंस हत्या न 
  हो पाती।</font></p>
<p><font    size="4">इस प्रकार अनीश्वरवाद 
  ईश्वरवादी सूक्तियों 
  का खंडन करता 
  है और यहाँ 
  तक कह देता है 
  कि ऐसे संसार 
  की सृष्टि करनेवाला 
  यदि कोई माना 
  जाय तो बुद्धिमान 
  और कल्याणकारी 
  ईश्वर को नहीं, 
  दुष्ट और मूर्ख 
  शैतान को ही 
  मानना पड़ेगा।</font></p>
<p><font    size="4">पाश्चात्य दार्शनिकों 
  में अनेक अनीश्वरवादी 
  हो गए हैं, और 
  हैं। भारत में जैन, 
  बौद्ध, चार्वाक, 
  सांख्य और पूर्वमीमांसा 
  दर्शन अनीश्वरवादी 
  दर्शन हैं। इन दर्शनों 
  में दी गई युक्तियों 
  का सुंदर संकलन 
  हरिभद्र सूरि 
  लिखित षड्दर्शन 
  समुच्चय के ऊपर 
  गुणरत्न के लिखे 
  हुए भाष्य, कुमारिल 
  भट्ट के श्लोकवार्तिक, 
  और रामानुजाचार्य 
  के ब्रह्मसूत्र पर 
  लिखे गए श्रीभाष्य 
  में पाया जाता 
  है।</font></p>
<font  size="4"></font>
<p><font  size="4"><b  >सं.ग्रं.</b></font><font padma_font_family_property="Symbol" face="Symbol" size="4">-</font><font    size="4">हरिभद्र 
  सूरि : षड्दर्शन 
  समुच्चय (गुणरत्न 
  की टीका); रामानुज 
  : श्रीभाष्य वेदांतसूत्री 
  (सूत्र प्रथम, १-३); हैकेल 
  : दि रिडिल ऑव 
  दि यूनिवर्स: 
  हाकिंग : टाइम्स ऑव 
  फ़िलासफ़ी; नैचुररैलिज्म; 
  इंसाइक्लोपीडिया 
  ऑव रेलिजन 
  ऐंड एथिक्स (हेस्टिंगज़ 
  द्वारा संपादित) 
  में 'अथीइज्म' पर लेख।	(भी.ला.आ.)</font></p>
<font  size="4"> 
<p><b></b></p>
</font> 
</body></html>