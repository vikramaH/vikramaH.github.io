<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कैकूबाद</b></font><font    size="4">
 तुर्क वंश का दिल्ली सुलतान। गयासुद्दीन बलबन का पौत्र जो उसकी मृत्यु के 
पश्चात् १२८६ ई. में १८ वर्ष की अवस्था में दिल्ली का सुलतान बना। विलासी 
होने के कारण वह शीघ्र ही दरबार के षड्यंत्रों का शिकार हुआ। १२८८ ई. में 
जलालुद्दीन खिलजी ने उसकी हत्याकर गद्दी पर अधिकार कर लिया। (प. ला. गु.)</font></p>
<font  size="4"> 
<p  ><b  >कैकेयी</b> (१) सामान्य 
  अर्थ में केकय देश 
  की राजकुमारी। 
  तदनुसार महाभारत 
  में सार्वभौम 
  की पत्नी, जयत्सेन 
  की माता सुनंदा 
  को कैकेयी कहा 
  गया है। इसी प्रकार 
  परीक्षित के पुत्र 
  भीमसेन की पत्नी, 
  प्रतिश्रवा की माता 
  कुमारी को 
  भी कैकेयी नाम 
  दिया गया है।</p>
<p  >(२) रूढ़ एवं अति प्रचलित 
  रूप में यह केकेय 
  देश के राजा 
  अश्वपति की कन्या 
  एवं कोसलनरेश 
  दशरथ की कनिष्ठ 
  किंतु अत्यंत प्रिय 
  पत्नी का नाम है। 
  इसके गर्भ से भरत 
  का जन्म हुआ था। 
  जब राजा दशरथ 
  देवदानव युद्ध 
  में देवताओं के 
  सहायतार्थ गए 
  थे तब कैकेयी 
  भी उनके साथ गई 
  थी। युद्ध में दशरथ 
  के रथ का धुरा 
  टूट गया उस समय 
  कैकेयी ने धुरे 
  में अपना हाथ लगाकर 
  रथ को टूटने 
  से बचाया और 
  दशरथ युद्ध करते 
  रहे। युद्ध समाप्त 
  होने पर जब 
  दशरथ की इस बात 
  का पता लगा तो 
  प्रसन्न होकर कैकेयी 
  को दो वर माँगने 
  के लिए कहा। कैकेयी 
  ने उसे यथासमय 
  माँगने के लिये 
  रख छोड़ा। जब 
  राम को युवराज 
  बनाने की चर्चा 
  उठी तब मंथरा 
  नाम्नी दासी के 
  बहकावे मे आकर 
  कैकेयी ने दशरथ 
  से अपने उन दो 
  वरों के रूप में 
  राम के लिये 
  १४ वर्ष का वनवास 
  और भरत के 
  लिये राज्य की 
  माँग की। तदनुसार 
  राम वन को गए 
  पर भरत ने राज्य 
  ग्रहण करना स्वीकार 
  नहीं किया, माता 
  की भर्त्सना की 
  और राम को 
  लौटा लाने 
  के लिये वन गए। 
  उस समय कैकेयी 
  भी उनके साथ गई।</p>
<p  >एक अनुश्रुति यह 
  भी है कि केकयनरेश 
  ने दशरथ के साथ 
  कैकेयी का विवाह 
  करते समय दशरथ 
  से वचन लिया 
  था कि उनका दौहित्र, 
  कैकेयी का पुत्र 
  राज्य का अधिकारी 
  होगा। (चंद्रभान 
  पांडें.; परमेश्वरीलाल 
  गुप्त)</p>
</font><font size="2"></font> 
</body></html>