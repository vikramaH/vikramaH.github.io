<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हिरॉडोटस</span></b><span   style="font-size: 14pt; font-family: DV-TTSurekhEN;"> 
    यूनानी इतिहासकार का जन्म एशिया माइनर में केरिया (</span><span padma_font_family_property="Courier" style="font-size: 14pt; font-family: Courier;">Caria</span><span   style="font-size: 14pt; font-family: DV-TTSurekhEN;">) 
    के हालीकारनासस (</span><span padma_font_family_property="Courier" style="font-size: 14pt; font-family: Courier;">Halicarnassus</span><span   style="font-size: 14pt; font-family: DV-TTSurekhEN;">) में ईसा से 
    लगभग ४८४ वर्ष पूर्व हुआ था। उसने बड़े विस्तृत भूखंड का भ्रमण 
    किया और इटली के थुरी ब्रूटियम में लगभग ४२४ ई. पू. 
    उसकी मृत्यु हुई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हेरोडोटस 
    ने यूनान और फारस के युद्ध (४९० ई. पू.</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">४७९ ई.पू.) से 
    संबंधित 'हिस्टोरिया' (</span><span padma_font_family_property="Courier" style="font-size: 14pt; font-family: Courier;">Historiae</span><span   style="font-size: 14pt; font-family: DV-TTSurekhEN;">) 
    के लिए हालीकारनासस को ४५७ ई. पू. में छोड़ा और तत्कालीन 
    ज्ञात संसार के बहुत से देशों का भ्रमण किया। उसने फोनिशिया 
    (</span><span padma_font_family_property="Courier" style="font-size: 14pt; font-family: Courier;">Phoenicia</span><span   style="font-size: 14pt; font-family: DV-TTSurekhEN;">), मिस्र, लिबिया, अरब, मेसोपोटामिया, 
    एशिया माइनर, सीथिया (</span><span padma_font_family_property="Courier" style="font-size: 14pt; font-family: Courier;">scythia</span><span   style="font-size: 14pt; font-family: DV-TTSurekhEN;">) 
    ्थ्रोस और यूनान की यात्रा की। तत्पश्चात् वह थूरी में निवास 
    करने लगा और वहीं पर इतिहास लिखने का काम किया। यह 
    इतिहास ९ खंडों में है और आइओनिक (</span><span padma_font_family_property="Courier" style="font-size: 14pt; font-family: Courier;">lonic</span><span   style="font-size: 14pt; font-family: DV-TTSurekhEN;">) 
    भाषा में लिखा हुआ है। इसमें फारस, लीडिया (</span><span padma_font_family_property="Courier" style="font-size: 14pt; font-family: Courier;">Lydia</span><span   style="font-size: 14pt; font-family: DV-TTSurekhEN;">) 
    और मिस्र का पूर्वकालीन इतिहास है और विशेषकर यूनान 
    और फारस के संघर्ष का उल्लेख है। यह इतिहास ४७९ ई. पू. 
    तक का है। इसमें हमें माराथान (</span><span padma_font_family_property="Courier" style="font-size: 14pt; font-family: Courier;">Marathon</span><span   style="font-size: 14pt; font-family: DV-TTSurekhEN;">), 
    थर्मोपाइली (</span><span padma_font_family_property="Courier" style="font-size: 14pt; font-family: Courier;">Thermopylae</span><span   style="font-size: 14pt; font-family: DV-TTSurekhEN;">) और सालामीज (</span><span padma_font_family_property="Courier" style="font-size: 14pt; font-family: Courier;">Salamis</span><span   style="font-size: 14pt; font-family: DV-TTSurekhEN;">) 
    के बारे में बहुत सा ज्ञान प्राप्त होता है। इन ग्रंथों में भावाभिव्यक्ति 
    इतनी उत्कृष्ट है कि प्राचीन काल से ही हिरोडोटस को फादर 
    आव हिस्ट्री या 'इतिहास का जनक' कहा जाता है। उसकी 
    पुस्तकों में इतिहास तथा भूगोल के विस्तृत वर्णन और रहन 
    सहन तथा रीति रिवाज एवं ख्यातप्राप्त महान् व्यक्तियों का चित्रण 
    किया गया है। इस क्रम में एक बहुत बड़े इतिहासकार एडवर्ड 
    गिब्बन (१७३७-१७९४ ई.) ने कहा है, 'हिरोडोटस कभी कभी 
    बच्चों के लिए तो कभी कभी दार्शनिकों के लिए लिखता है'। अत्फ्रडे 
    डी. गाडले का ४ खंडों में 'हिरॉडोटस' १९२०-२४ ई. में 
    लंदन में प्रकाशित हुआ। यूनानी भाषा के साथ साथ अंग्रेजी अनुवाद 
    अत्यंत सुंदर है।<span   style="">  
 
    </span>(शांतिलाल कायस्थ)</span></p>
</div>
</body></html>