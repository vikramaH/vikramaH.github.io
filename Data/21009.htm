<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >काशिका 
  </b>पाणिनीय 'अष्टाध्यायी' 
  पर ७वीं शताब्दी 
  ई. में रची गई 
  प्रसिद्ध वृत्ति। इसमें 
  बहुत से सूत्रों 
  की वृत्तियाँ और 
  उनके उदाहरण पूर्वकालिक 
  आचार्यों के वृत्तिग्रंथों 
  से भी दिए गए हैं। 
  केवल महाभाष्य 
  का ही अनुसरण 
  न कर अनेक स्थलों 
  पर महाभाष्य 
  से भिन्न मत का 
  भी प्रतिपादन 
  हुआ है। काशिका 
  में उद्धृत वृत्तियों 
  से प्राचीन वृत्तिकारों 
  के मत जानने 
  में बड़ी सहायता 
  मिलती है, अन्यथा 
  वे विलुप्त ही हो 
  जाते। इसी प्रकार 
  इसमें दिए उदाहरणों 
  प्रत्युदाहरणों 
  से कुछ ऐसे ऐतिहासिक 
  तथ्यों की समुपलबिध 
  हुई है जो अन्यत्र 
  दुष्प्राप्य थे। इस ग्रंथ 
  की एक विशेषता 
  यह भी है इसमें 
  गणपाठ दिया 
  हुआ है जो प्राचीन 
  वृत्तिग्रंथों में 
  नहीं मिलता।</font></p>
<font size="2"> 
<p><font    size="4">यह जयादित्य 
  और वामन नाम 
  के दो विद्वानों 
  की सम्मिलित कृति 
  है। चीनी यात्री 
  ईतसिंग और 
  भाषावृत्ति-अर्थविवृत्ति 
  के लेखक सृष्टिधराचार्य, 
  दोनों ने काशिका 
  को न केवल जयादित्य 
  विरचित लिखा 
  है, वरन् अनेक 
  प्राचीन विद्वानों 
  ने काशिका के 
  उद्धरण देते समय 
  जयादित्य और 
  वामन दोनों 
  का उल्लेख किया 
  है। उनके अपने-अपने 
  लिखे अध्यायों 
  पर भी प्रकाश 
  डाला गया है। प्रौढ़ 
  मनोरमा की 
  शब्दरत्नव्याख्या 
  में प्रथम, द्वितीय, 
  पंचम तथा षष्ठ 
  अध्याय जयादित्य 
  के लिखे एवं शेष 
  अंश वामन का लिखा 
  बतलाया गया 
  है। परंतु काशिका 
  की लेखनशैली 
  को ध्यानपूर्वक 
  देखने से प्रतीत 
  होता है कि आरंभ 
  के पाँच अध्याय 
  जयादित्य विरचित 
  हैं और अंत के 
  तीन वामन के 
  लिखे हैं। कुछ ठोस 
  प्रमाणों के आधार 
  पर यह मान लिया 
  गया है कि जयादित्य 
  और वामन ने 
  संपूर्ण अष्टाध्यायी 
  पर अपनी भिन्न-भिन्न 
  संपूर्ण वृत्तियों 
  की रचना की 
  थी। पर यह अभी 
  रहस्य ही है कि 
  कब और कैसे 
  कुछ अंश जयादित्य 
  के और कुछ वामन 
  के लेकर यह काशिका 
  बनी। फिर भी 
  यह प्रमाणित है 
  कि वृत्तियों का 
  यह एकीकरण विक्रम 
  संवत् ७०० से पूर्व 
  ही हो चुका था। 
  </font></p>
<p><font    size="4">काशिका 
  पर बहुत से विद्वानों 
  ने व्याख्याग्रंथ 
  लिखे हैं। प्रमुख 
  व्याख्याकार ये 
  हैं : जिनेंद्रबुद्धि, 
  इंदुमित्र, महान्यासकार, 
  विद्यासागर मुनि, 
  हरदत्त मिश्र, रामदेव 
  मिश्र, वृत्तिरत्नकार 
  और चिकित्साकार।	(द्वि.ना.मि.)</font></p>
</font> 
</body></html>