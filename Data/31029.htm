<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >गुंतूर</b></font><font    size="4"> 
  आंध्र प्रदेश का 
  एक जिला तथा नगर 
  (स्थिति: १६<sup  >०</sup> १८</font><font padma_font_family_property="Arial" face="Arial" size="4">&#8217;</font><font    size="4"> 
  उ. अ. तथा ८०<sup  >०</sup> २८</font><font padma_font_family_property="Arial" face="Arial" size="4">&#8217;</font><font    size="4"> 
  पू. दे.)। यह दक्षिण 
  रेलवे की विजयवाड़ा 
  मद्रास शाखा पर 
  स्थित है और सड़कों 
  द्वारा आसपास 
  के नगरों से 
  मिला हुआ है। 
  नगर कोंडाविड 
  </font><font padma_font_family_property="Times New Roman, Times, serif" face="Times New Roman, Times, serif" size="4">(Kondavid) </font><font    size="4">की 
  पहाड़ियों से छ: 
  मील पूर्व सर्वप्रथम 
  फ्रांसीसियों 
  द्वारा बसाया 
  गया था और 
  उस समय यह अपनी 
  स्वास्थ्यवर्धक जलवायु 
  के लिये प्रसिद्ध 
  था। १८ वीं शती के 
  उत्तरार्ध में बसा 
  यह नगर प्राय: 
  निजाम वशालत 
  जंग की जागीर 
  का भाग रहा। 
  फ्रांसीसियों 
  द्वारा उत्तरी सरकार 
  के सत्ता हस्तांतरण 
  के समय भी यह 
  जागीर से अलग 
  नहीं हुआ। अंग्रेजी 
  शासन में यह अंतिम 
  रूप से सन् १७८८ में 
  आया। सन् १८६६ से नगर 
  का प्रशासन नगरपालिका 
  द्वारा होता 
  है। नगर का नामकण 
  तेलुगू भाषा 
  में गुंटा </font><font padma_font_family_property="Times New Roman, Times, serif" face="Times New Roman, Times, serif" size="4">(Gunta) 
  </font><font    size="4">शब्द से 
  व्युत्पन्न प्रतीत होता 
  है। जिसका अर्थ 
  तालाब होता 
  है। नगर में आधुनिक 
  सुविधाएँ होते 
  हुए भी जलपूर्ति 
  की व्यवस्था असंतोषजनक 
  है। शैक्षणिक संस्था 
  में यहाँ पर महाविद्यालय, 
  उच्चतर माध्यमिक 
  विद्यालय, स्नातकोत्तर 
  चिकित्सा महाविद्यालय, 
  तपेदिक अस्पताल, 
  चिकित्सालय आदि 
  संस्थाएँ हैं। औद्योगिक 
  दृष्टि से भी नगर 
  सुविकसित है। 
  सूती वस्त्रोद्योग, 
  दियासलाई उद्योग, 
  मशीन निर्माण 
  उद्योग, टायर और 
  रबर की वस्तुएँ,भोज्य 
  तैल मिलें और 
  मोटर गाड़ियों 
  के सामान की 
  निर्माणशालाएँ 
  यहाँ स्थित हैं। 
  इसकी जनसंख्या 
  १,८७,१२२ (१९६१) है। (कैलाशनाथ 
  सिंह)</font></p>
<font size="2"></font></body></html>