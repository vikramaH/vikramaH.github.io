<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; line-height: 150%; font-family: DV-TTSurekhEN;">सूर राजवंश </span></b><span   style="font-size: 14pt; line-height: 150%; font-family: DV-TTSurekhEN;">(१५४०-१५५५ ई.) का संस्थापक शेरशाह अफगानों की सूर 
    जाति का था। यह 'रोह' (अफगानों का मूल स्थान) की एक छोटा 
    और अभावग्रस्त जाति थी। शेरशाह का दादा इब्राहीम सूर १५४२ 
    ई. में भारत आया और हिम्मतखाँ सूर तथा जमालखाँ की सेनाओं 
    में सेवाएँ कीं। हृसन सूर जो फ़रीद (बाद में शेरशाह के नाम 
    से प्रसिद्ध हुआ) का पिता था, जमाल खाँ की सेवा में ५०० सवार 
    और सहसराम के इक्ता का पद प्राप्त करने में सफल हो गया। 
    शेरशाह अपने पित की मृत्यु के पश्चात् उसके इक्ता का उत्तराधिकारी 
    हुआ, और वह उस पर लोदी साम्राज्य के पदन (१५२६ ई.) तक 
    बना रहा। इसके पश्चात् उसने धीरे-धीरे उन्नति की। दक्षिण 
    बिहार में लोहानी शासन का अंत कर उसने अपनी शक्ति सदृढ़ 
    कर ली। वह बंगाल जीतने में सफल हो गया और १५४० ई. में 
    उसने मुगलों को भी भारत से खदेड़ दिया। उसके सत्तारुढ़ होने 
    के साथ-साथ अफगान साम्राज्य चतुर्दिक फैला। उसने प्रथम अफगान 
    (लोदी) साम्राज्य में बंगाल, मालवा, पश्चिमी राजपूताना, मुल्तान 
    और उत्तरी सिंध जोड़कर उसका विस्तार दुगुने से भी अधिक कर 
    दिया।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">शेरशाह का दूसरा पुत्र जलाल खाँ उसका उत्ताराधिकारी 
    हुआ। यह १५४५ ई. में इस्लामशाह की उपाधि के साथ शासनारूढ़ 
    हुआ। इस्लामशाह ने ९ वर्षों (१५४५-१५५४ ई.) तक राज्य किया। 
    उसे अपने शासनकाल में सदैव शेरशाह युगीन सामंतों के विद्रोहों 
    को दबाने में व्यस्त रहना पड़ा। उसने राजकीय मामलों में अपने 
    पिता की सारी नीतियों का पालन किया तथा आवश्यकतानुसार 
    संशोधन और सुधार के कार्य भी किए। इस्लामशाह का अल्पवयस्क 
    पुत्र फीरोज उसका उत्ताराधिकारी हुआ, किंतु मुबारिज खाँ ने, 
    जो शेरशाह के छोटे भाई निजाम खाँ का बेटा था, उसकी 
    हत्या कर दी।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">मुबारिज़ खाँ सुलतान आदिल शाह की उपाधि के साथ 
    गद्दी पर बैठा। फीरोज़ की हत्या से शेरशाह और इस्लामशाह 
    के सामंत उत्तेजित हो गए और उन्होंने मुबारिज़ खाँ के विरुद्ध 
    हथियार उठा लिए। बारही विलायतों के सभी शक्तिशाली मुक्ताओं 
    ने अपने को स्वाधीन घोषित कर दिया और प्रभुत्व के लिए परस्पर 
    लड़ने लगे। यही बढ़ती हुई अराजकता अफगान साम्राज्य के पतन 
    और मुगल शासन की पुन: स्थापना का कारण बनी।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सूर साम्राज्य की यह विशेषता थी कि उसके अल्पकालिक 
    जीवन में राजनीतिक, सामाजिक, सांस्कृतिक और आर्थिक क्षेत्रों 
    में महत्वपूर्ण प्रगति हुई, तथापि उनके द्वारा पुनर्व्यवस्थित 
    प्रशासकीय संस्थाएँ मुगलों और अंग्रेजों के काल में भी जारी 
    रहीं।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">शेरशाह ने प्रशासनिक सुधारों और व्यवस्थाओं को 
    अलाउद्दीन खिल्जी की नीतियों के आधार पर गठित किया किंतु उसने 
    कार्याधिकारियों के प्रति खल्जी के निर्दयतापूर्ण व्यवहार की 
    अपेक्षा अपनी नीतियों में मानवीय व्यवहार को स्थान दिया। प्राय: 
    सभी नगरों में सामंतों की गतिविधियाँ बादशाह को सूचित 
    करने के लिए गुप्तचर नियुक्त किए गए थे। अपराधों के मामलों 
    में यदि वास्तविक अपराधी पकड़े नहीं जाते थे तो उस क्षेत्र के 
    प्रशासनिक अधिकारी उत्तरदायी ठहराए जाते थे।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">शेरशाह ने तीन दरें निश्चित की थीं, जिनमें राज्य की 
    सारी पैदावार का एक तिहाई राजकोष में लिया जाता था। 
    ये दरें जमीन की उर्वरा शक्ति के अनुसार बाँधी जाती थीं। भूमि 
    की भिन्न-भिन्न उर्वरता के अनुसार 'अच्छी', 'बुरी' और 
    'मध्य श्रेणी' की उपज को प्रति बीघे जोड़कर, उसका एक-तिहाई 
    भाग राजस्व के रूप में वसूल किया जाता था, राजस्व भाग बाजार 
    भाव के अनुसार रकम में वसूल किया जाता था, जिससे राजस्व 
    कर्मचारियों तथा किसानों की बहुत सुविधा हो जाती थी। इस्लामशाह 
    की मृत्यु तक यह पद्धति चलती रही।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">कृषकों को जंगल आदि काटकर खेती योग्य भूमि बनाने 
    के लिए आर्थिक सहायता भी दी जाती थी। उपलब्ध प्रमाणों से यह 
    ज्ञात हुआ है कि शेरशाह की मालवा पर विजय के पश्चात् नर्मदा 
    की घाटी में किसानों को बसाकर घाटी को कृषि के लिए प्रयोग 
    किया गया था। शेरशाह ने उन किसानों को अग्रिम ऋण दिया और 
    तीन वर्षों केलिए मालगुजारी माफ कर दी थी। सड़कों और उनके 
    किनारे-किनारे सरायों के व्यापक निर्माण द्वारा भी दश के आर्थिक 
    विकास को जीवन प्रदान किया गया।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सैन्य संगठन में भी आवश्यक सुधार और परिवर्तन 
    किए गए। पहले सामंत लोग किराए के घोड़ों और असैनिक व्यक्तियों 
    को भी सैनिक प्रदर्शन के समय हाजिर कर देते थे। इस जालसाजी 
    को दूर करने के लिए घोड़ों पर दाग देने और सवारों की 
    विवरणात्मक नामावली तैयार करने की पद्धति चालू की गई।</span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">सं. ग्रं.</span><span padma_font_family_property="Symbol" style="font-size: 14pt; line-height: 150%; font-family: Symbol;"> -</span><span   style="font-size: 14pt; line-height: 150%; font-family: DV-TTSurekhEN;">अब्दास 
    सरवानी: तारीख-ए-शेरशाही; अब्दुल्ला: तारीख-ए-दाऊदी; अबुल 
    फजल: अकबरनामा तथा आईन-ए-अकबरी; बदायूँनी: मुंतखबुल् 
    तवारीख: निजामउद्दीन: तबकात-ए-अकबरी: रामप्रसाद त्रिपाठी: 
    सम आस्पेक्ट्स ऑव मुस्लिम ऐडमिनिस्ट्रेशन; कानूनगो: शेरशाह 
    ऐंड हिज टाइम्स; इक्तिदार हुसैन सिद्दकी: अफगान डेंस्पॉटिज्म 
    इन इंडिया (नई दिल्ली, १९६६); मोरलैंड: एग्रेरियन सिस्टम 
    ऑव मुस्लिम इंडिया। <span   style="">   
    </span><span   style="">   </span></span></p>
  <p class="MsoNormal"><span   style="font-size: 14pt; line-height: 150%; font-family: DV-TTSurekhEN;">(इक्तिदार 
    हुसैन सिद्दीकी)</span></p>
</div>
</body></html>