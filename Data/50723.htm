<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >दंडाभियोग</b></font><font    size="4"> (</font><font padma_font_family_property="Times New Roman, Times, serif" face="Times New Roman, Times, serif" size="4">crime</font><font    size="4">)
 की परिभाषा भिन्न भिन्न रूपों में की गई है; यथा, दंडाभियोग समाजविरोधी 
क्रिया है; समाज द्वारा निर्धारित आचरण का उल्लंघन या उसकी अवहेलना 
दंडाभियोग है; यह ऐसी क्रिया या क्रिया में त्रुटि है, जिसके लिये दोषी 
व्यक्ति को कानून द्वारा निर्धारित दंड दिया जाता है। इन परिभाषाओं के 
अनुसार किसी नगरपालिका के बनाए नियमों का उल्लंघन कर यदि कोई रात में बिना 
बत्ती जलाए साइकिल पर नगर की सड़क पर चले अथवा बिना पर्याप्त कारण के ट्रेन 
की जंजीर खींचकर गाड़ी खड़ी कर दे, तो वह भी उसी प्रकार दोषी माना जाएगा, जिस
 तरह कोई किसी की हत्या करने पर। किंतु साधारण अर्थ में लोग दंडाभियोग को 
हत्या, डकैती आदि जधन्य अपराधों के पर्याय के रूप में ही लेते हैं। लौकिक 
मत के अनुसार कोई चालक यदि तेजी एवं असावधानी से मोटर चलाते हुए किसी को 
अपनी गाड़ी से कुचल दे तो वह अपराधी नहीं कहा जा सकता, यदि उसके मन में 
अपराध करने की भावना न रही हो।</font></p><p>
<font    size="4">परंपरागत मान्यताओं के अनुसार दंडाभियोग की पूर्णता के लिये दो चीजें अवश्य हैं -- (१) अपराध करने की इच्छा से युक्त मन (</font><font padma_font_family_property="Times New Roman, Times, serif" face="Times New Roman, Times, serif" size="4">mens rea</font><font    size="4">) तथा तदनुयायी कार्य (</font><font padma_font_family_property="Times New Roman, Times, serif" face="Times New Roman, Times, serif" size="4">actus rius</font><font    size="4">)।
 यदि कोई चोरी करने के अभिप्राय से किसी के घर की खिड़की से घर के अंदर की 
चीजों को देखे तथा रात्रि में सेंध लगाकर चोरी करने की योजना बनाकर ही लौट 
जाय तो उसपर चोरी के अपराध का अभियोग नहीं लगाया जा सकता, क्योंकि अपराधी 
मन की योजना का कार्यान्वयन नहीं हुआ, भले ही दूसरे के घर में अनधिकार 
प्रवेश करने के लिये वह दोषी क्यों न हो। चोरी के अपराध की पूर्णता के लिये
 दूसरे की चीजों को कम से कम स्पर्श करना आवश्यक है। अत: वह व्यक्ति यदि 
अपनी योजना के अनुसार रात्रि में सेंध लगाकर उस घर की चीजें उठा ले जाय तभी
 वह चोरी के लिये अपराधी होगा। किंतु आधुनिक सभ्यता के विकास के साथ साथ 
समाज में जटिलता आने के कारण नित्य नए नए कानून बन रहे हैं, जिनसे 
दंडाभियोग का दोषपूर्ण मन (</font><font padma_font_family_property="Times New Roman, Times, serif" face="Times New Roman, Times, serif" size="4">mens rea</font><font    size="4">) का सिद्धांत लुप्त होता जा रहा है।</font></p><font  size="4">
<p  >दंडाभियोग के भिन्न भिन्न 
कारण हो सकते हैं; यथा, क्षणिक आवेग, भावुकता, पूर्वविचार, भावी विनाश से 
रक्षा, आदि। दृष्टांत के लिये राजनीतिक हत्याओं को ले सकते हैं। किसी 
राजनीतिक लक्ष्य की पूर्ति के निमित्त कुछ लोग षड्यंत्र कर राज्य के प्रमुख
 की हत्या कर डालते हैं। ऐसा पूर्व विचार से ही होता है, क्षणिक आवेग से 
नहीं। प्रत्यक्ष हत्यारा भावुकता से, पैसे के लोभ से या अपने दल के लक्ष्य 
की पूर्ति के कारण अपराध करता है। उसके गिरफ्तार होने पर इस आशंका से कि 
कहीं वह रहस्य का उद्घाटन कर अपने साथियों का विनाश न करवा दे, षडयंत्रकारी
 उसका वध कर देते हैं। इसी प्रकार डकैती करते हुए जब एक डाकू घायल होकर गिर
 पड़ता है तो उसके साथी उसे ढोकर ले जाने में अक्षम होने के कारण उसका सिर 
काट ले जाते हैं, ताकि उसके मृत शरीर के द्वारा उसकी पहचान न हो सके या 
जीवित रहने पर क्षमा पाने के आश्वासन से वह अपने दल का रहस्य न खोल दे।</p>
</font><p><font    size="4">जन्म या आनुवंशिकता (</font><font padma_font_family_property="Times New Roman, Times, serif" face="Times New Roman, Times, serif" size="4">heredity</font><font    size="4">)
 का दंडाभियोग से क्या संबंध है, निश्चित रूप से नहीं कहा जा सकता; किंतु 
हम वातावरण के प्रभाव अस्वीकार नहीं कर सकते। यह साधारण अनुभव है कि कलुषित
 वातावरण अपराध करने की भावना को प्रोत्साहन देता है। चोरों की संगति में 
यदि किसी शिशु को रख दिया जाय तो क्रमश: उसकी मनोवृत्ति चोरी की ओर अग्रसर 
अवश्य होगी। इस प्रकार यदि कम अवस्था के शौकिया अपराधी को साधारण कैदियों 
के साथ जेल में रखा जाय तो इस स्थिति का प्रभाव उसे संभवत: कारावास से 
मुक्त होने पर अपराध करने को प्रेरित करे। अत: प्रगतिशील समाज में शौकिया 
अपराधियों को दंडाभियोग से विरत करने के अभिप्राय से अपराध को प्रोत्साहन 
देनेवाले वातावरण से पृथक् रखने की योजना की गई है। इंग्लैंड में प्रथम 
विश्वमहायुद्ध के पूर्व ही वोर्स्टल नामक संस्था खुली। शौकिया तथा कम 
अवस्था के अपराधियों का सुधार करना इनका उद्देश्य था। क्रमश: अन्यान्य 
प्रगतिशील देशों में यह संस्था खुली। प्रोबेशन ऐक्ट भी लागू हुआ। शिशु एवं 
युवक अपराधियों को अपराध के लिये दंडित होने पर उन्हें जेल में न रखकर उनके
 अभिभावकों द्वारा नेकचलनी का आश्वान मिलने पर उन्हें परिवीक्षा (</font><font padma_font_family_property="Times New Roman, Times, serif" face="Times New Roman, Times, serif" size="4">probation</font><font    size="4">)
 पर छोड़ दिया जाता है। यदि हत्या आदि गुरुतम अपराधों के लिये वे दंडित हुए 
हैं, तो उन्हें बोरस्टल संस्था के हवाले किया जाता है। इस संस्था में 
स्वस्थ वातावरण रहता है, जिससे अपराधियों के सुधार में सहायता मिलती है। 
उन्हें उपयोगी व्यवसाय की भी शिक्षा दी जाती है, ताकि दंड की निर्धारित 
अवधि पूरी कर घर लौटने पर वे सच्चाई से अपनी जीविका चला सकें।</font></p><p>
<font    size="4">साधारणत:
 जो स्वयं अपराध करे या दूसरों के द्वारा अपराध करावे, वही दंडित होगा। अत:
 स्वामी अपने सेवक के अनधिकार अपराध के लिये दायी नहीं हो सकता। किंतु एक 
सीमित वर्ग के मामलों में, जहाँ अपराध करने की मानसिक प्रवृत्ति (</font><font padma_font_family_property="Times New Roman, Times, serif" face="Times New Roman, Times, serif" size="4">Mens rea</font><font    size="4">)
 आवश्यक नहीं है, यदि कोई सेवक अपने साधारण कार्य के दौरान में कोई अपराध 
करे या कानून द्वारा निर्धारित किसी काम को न करने से अपराधी बने, तो उनका 
स्वामी अपराध के लिये उसके साथ साथ दोषी होगा; भले ही स्वामी को सेवक के 
काम की या निर्धारित काम में त्रुटि की खबर न रही हो, या सेवक ने स्वामी के
 आदेश के विरुद्ध की काम क्यों न किया हो अथवा निर्धारित काम करने से विरत 
हुआ हो।</font></p>
<p> <font    size="4">सं</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> 
  ग्रं</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> 
  -- हॉल्सबरी : लॉ 
  ऑफ इंग्लैंड, द्वितीय 
  संस्करण, खंड ९, पृष्ठ 
  १४-१३; ब्लैकस्टोन : कमेंट्रीज 
  ऑन दि लॉज 
  ऑव इंग्लैंड, भाग-४; 
  केनी : आउटलाइन 
  ऑव क्रिमिनल 
  ला (१९२६); रतन लाल 
  एवं धीराज लाल 
  ठाकुर : दि लॉ 
  ऑव क्राइम्स (१९ वाँ 
  संस्करण)। 	</font><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4">नगेंद्रकुमार</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
<font size="2"></font></body></html>