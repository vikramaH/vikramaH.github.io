<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="4"><b  >अम्ल और 
  क्षारक</b></font> <font   >मोटे 
  हिसाब से अम्ल (ऐसिड) 
  उन पदार्थों को 
  कहते हैं जो पानी 
  में घुलने पर 
  खट्टे स्वाद के 
  होते हैं (अम्ल</font><font padma_font_family_property="Symbol" face="Symbol">=</font><font   >खट्टा), 
  हल्दी से बनी रोली 
  (कुंकम) को पीला 
  कर देते हैं, अधिकांश 
  धातुओं पर (जैसे 
  जस्ते पर) अभिक्रिया 
  करके हाइड्रोजन 
  गैस उत्पन्न करते 
  हैं और क्षारक 
  को उदासीन (न्यूट्रल) 
  कर देते हैं। मोटे 
  हिसाब से क्षारक 
  (बेस) उन पदार्थों 
  को कहते हैं जिनका 
  विलयन चिकना-चिकना 
  सा लगता है (जैसे 
  बाजारू सोडे का 
  विलयन), स्वाद कड़ुआ 
  होता है, हल्दी 
  को लाल कर देते 
  हैं और अम्लों को 
  उदासीन करते 
  हैं। उदासीन करने 
  का अर्थ है ऐसे 
  पदार्थ (लवण) का 
  बनाना जिसमें 
  न अम्ल के गुण होते 
  हैं, न क्षारक के। 
  वैज्ञानिक परिभाषाएँ 
  आगे दी जाएँगी।</font></p>
<font > 
<p  >लवाज़िए ने 
  (१७७० ई. में) आक्सीजन 
  के गुणों का अध्ययन 
  करते समय देखा 
  कि कार्बन, गंधक 
  और फ़ास्फोरस 
  सदृश तत्व जब आक्सीजन 
  में जलते हैं तब 
  उनसे बने आक्साइड 
  जल के साथ मिलकर 
  अम्ल बनाते हैं। वे 
  इस परिणाम पर 
  पहुँचे कि अम्लों 
  में आक्सीजन रहता 
  है और अम्लों की 
  अम्लीयता का कारण 
  आक्सीजन है। इसी 
  कारण इस गैस 
  का नाम 'आक्सीजन' 
  पड़ा, जिसका अर्थ 
  होता है 'अम्ल बनानेवाला 
  पदार्थ' तथा इसी 
  कारण जर्मन 
  भाषा में आक्सीजन 
  को 'सायर स्टफ़' 
  अर्थात् अम्ल पदार्थ 
  कहते हैं।</p>
<p  >लवाज़िए ने 
  ही अम्लों को दो 
  वर्गों, अकार्बनिक 
  अमलों और कार्बनिक 
  अम्लों में विभक्त 
  किया था। पीछे 
  देखा गया कि 
  कुछ तत्वों के आक्साइड 
  पानी में घुलकर 
  अम्ल नहीं बल्कि क्षार 
  बनाते हैं और 
  कुछ अम्लों में आक्सीजन 
  बिलकुल नहीं 
  होता। बर्टीले 
  ने सन् १७८७ में हाइड्रोसाइएनिक 
  अम्ल, डेवी ने सन् 
  १८१०-११ में हाइड्रोक्लोरिक 
  अम्ल और सन् १८१३ में 
  हाइड्रियोडिक 
  अम्ल का आविष्कार 
  किया। इनमें से 
  किसी में आक्सीजन 
  नहीं है। </p>
<p  >आगे चलकर 
  देखा गया है 
  कि जो पदार्थ 
  बिलकुल सूखे 
  होते हैं, उनमें 
  कोई अम्लीय अभिक्रिया 
  नहीं होती। तब 
  लोगों ने अम्लों 
  को दो वर्गों 
  में विभक्त किया, 
  एक हाइड्रो-अम्ल और 
  दूसरा आक्सी-अम्ल। 
  पीछे सन् १८१५ में 
  डेवी ने सुझाव 
  रखा कि अम्लों की 
  अम्लीयता आक्सीजन 
  के कारण नहीं, 
  वरन् हाइड्रोजन 
  के कारण है। डूलांग 
  ने सन् १८१५ में आक्सैलिक 
  अम्ल का अध्ययन किया 
  और इस परिणाम 
  पर पहुँचे कि 
  आक्सीजनवाले 
  और बिना आक्सीजनवाले 
  अम्लों में कोई 
  भेद नहीं है।</p>
<p  >अम्लों में कोई 
  ऐसा गुण नहीं 
  है जिसे हम अम्लों 
  का विशिष्ट लक्षण 
  कह सकें। साधारण 
  गुण ऊपर बताए 
  जा चुके हैं। अम्ल 
  और धातु की 
  अभिक्रिया में अम्ल 
  के अणु का एक, या 
  एक से अधिक, हाइड्रोजन 
  परमाणु धातुओं, 
  धातुओं के आक्साइडों, 
  हाइड्रोक्साइडों 
  अथवा कार्बोनेटों 
  से विस्थापित 
  हो जाता है। 
</p>
<p  >ऐसे भी कुछ 
  अम्ल हैं जो खट्टे 
  होने के बदले 
  मीठे होते हैं। 
  ऐसा एक अम्ल ऐमिडो-फोस्फरिक 
  अम्ल है। कुछ ऐसे 
  भी अम्ल हैं जो क्षारहर 
  नहीं होते। कुछ 
  ऐसे भी क्षार हैं 
  जिनका हाइड्रोजन 
  धातुओं से विस्थापित 
  हो जाता है। 
  फिटकरी अम्ल नहीं 
  है। इसमें विस्थापित 
  होनेवाला कोई 
  हाइड्रोजन भी 
  नहीं है। पर यह 
  स्वाद में खट्टा 
  और क्रिया में 
  क्षारहर होता 
  है। यह नीले लिटमस 
  को लाल भी कर 
  देता है। इसी प्रकार 
  सोडियम बाईसल्फाइड 
  खट्टा और क्षारहर 
  होता है। यह 
  नीले लिटमस 
  को लाल करता 
  है। इसमें विस्थापित 
  होनेवाला हाइड्रोजन 
  भी है, पर यह 
  अम्ल नहीं है। मिथेन 
  अम्ल नहीं है, पर 
  इसका हाइड्रोजन 
  जस्ते से विस्थापित 
  हो जाता है और 
  इस प्रकार ज़िंक 
  डाइमेथिल बनता 
  है जो लवण नहीं 
  है।</p>
<p  >अत: अम्ल कीे कोई 
  संतोषप्रद परिभाषा 
  अब तक नहीं दी जा 
  सकी है। आयन सिद्धांत 
  के आधार पर 
  यदि हम अम्लों की 
  परिभाषा देना 
  चाहें तो कह सकते 
  हैं कि अम्लों में 
  हाइड्रोजन आयनों 
  का रहना अत्यावश्यक 
  है।</p>
<p  >सिलवियन 
  ने सन् १६५९ में पहले 
  पहल अम्लों और 
  क्षारकों में विभेद 
  किया था। रूल ने 
  सन् १७७४ में क्षारक 
  नाम उस पदार्थ 
  को दिया जो 
  अम्लों के साथ मिलकर 
  लवण बनाता है। 
  आजकल क्षारक 
  उन आक्सीजन वाले 
  पदार्थों को 
  कहते हैं जो अम्लों 
  के पूरक होते 
  हैं। क्षार धातुओं, 
  क्षारीयमृदा 
  धातुओं और 
  अन्य धातुओं के 
  आक्साइड और वे 
  सभी वस्तुएँ क्षारक 
  हैं जो अम्लों के 
  साथ मिलकर लवण 
  बनाती हैं। आरंभ 
  में क्षारक केवल 
  उन धातुओं अथवा 
  धातुओं के आक्साइडों 
  के लिए व्यव्ह्रत होता 
  था जो लवणों 
  के 'बेस' या आधार 
  थे। लवणों के 
  क्षारक आवश्यक 
  अवयव हैं।</p>
<p  >क्षारक वास्तव 
  में वे पदार्थ 
  हैं जो अम्ल के साथ 
  मिलकर लवण 
  और जल बनाते 
  हैं। उदाहरणत:, 
  जिंक आक्साइड सल्फ्यूरिक 
  अम्ल के साथ मिलकर 
  ज़िंक सल्फेट और 
  जल बनाता हे। 
  दाहक सोडा सल्फ़्यूरिक 
  अम्ल के साथ मिलकर 
  सोडियम सल्फेट 
  और जल बनाता 
  है। धातुओं के 
  आक्साइड सामान्यत: 
  क्षारक हैं। पर 
  इसके अपवाद भी 
  हैं। </p>
<p  >क्षारकों में 
  धातुओं के आक्साइड 
  और हाइड्राक्साइड 
  हैं, पर सुविधा 
  के लिए तत्वों के 
  कुछ ऐसे समूह 
  भी रखे गए हैं जो 
  अम्लों के साथ मिलकर 
  बिना जल बने 
  ही लवण बनाते 
  हैं। ऐसे क्षारकों 
  में अमोनिया, 
  हाइड्राक्सीलेमिन 
  और फास्फीन 
  हैं। द्रव अमोनिया 
  घुल जाता है 
  पर फीनोल्फथैलीन 
  से कोई रंग 
  नहीं देता। अत: कहाँ 
  तक यह क्षारक 
  कहा जा सकता 
  है, यह बात संदिग्ध 
  है।</p>
<p  >यद्यपि ऊपर 
  की क्षारक की 
  परिभाषा बड़ी 
  असंतोषप्रद है, 
  तथापि इससे अच्छी 
  परिभाषा नहीं 
  दी जा सकी है। 
  क्षारक (बेस) और 
  क्षार (ऐल्कैली) 
  पर्यायवाची 
  ज्ञब्द नहीं हैं। सब 
  क्षार क्षारक हैं 
  पर सब क्षारक 
  क्षार नहीं हैं। क्षार-धातुओं 
  के आक्साइड, जैसे 
  सोडियम आक्साइड, 
  जल में घुलकर 
  हाइड्राक्साइड बनाते 
  हैं। ये प्रबल क्षारकीय 
  होते हैं। क्षारीय 
  मृदाधातुओं 
  के आक्साइड, जैसे 
  कैलिसयम आक्साइड, 
  जल में अल्प विलेय 
  और अल्प क्षारीय 
  होते हैं। अन्य धातुओं 
  के आक्साइड जल में 
  घुलते नहीं और 
  उनके हाइड्राक्साइड 
  परोक्ष रीतियों 
  से ही बनाए जाते 
  हैं।</p>
<p  >धातुओं के 
  आक्साइड और हाइड्राक्साइड 
  क्षारक होते 
  हैं। क्षार धातुओं 
  के आक्साइड जल में 
  शीघ्र घुल जाते 
  हैं। कुछ धातुओं 
  के आक्साइड जल में 
  कम विलेय होते 
  हैं और कुछ धातुओं 
  के आक्साइड जल में 
  तनिक भी विलेय 
  नहीं हैं। कुछ अधातुओं 
  के हाइड्राइड, जैसे 
  नाइट्रोजन और 
  फास्फोरस के 
  हाइड्राइड (क्रमश: अमोनिया 
  और फास्फीन) 
  भी भस्म होते 
  हैं। </p>
<p style="text-align: left;"   align="RIGHT">(फू.स.व.)</p>
</font><b></b>
<p><font  size="4"><b></b></font></p>
</body></html>