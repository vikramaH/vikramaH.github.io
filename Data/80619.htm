<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p style="text-align: left;"   class="MsoBodyTextIndent2"><b   style="text-align: left;">भट्टोजि दीक्षित</b> (१७वीं शताब्दी) 
    इनका निवासस्थान काशी था। पाणिनीय व्याकरण के अध्ययन की 
    प्राचीन परिपाटी में पाणिनीय सूत्रपाठ के क्रम को आधार माना 
    जाता था। यह क्रम प्रयोगसिद्धि की दृष्टि से कठिन था क्योंकि एक 
    ही प्रयोग का साधन करने के लिए विभिन्न अध्यायों के सूत्र लगाने 
    पड़ते थे। इस कठिनाई को देखकर ऐसी पद्धति के आविष्कार 
    की आवश्यकता पड़ी जिसमें प्रयोगविशेष की सिद्धि के लिए आवश्यक 
    सभी सूत्र एक जगह उपलब्ध हों। भट्टोजि दीक्षित ने प्रक्रिया कौमुदी 
    के आधार पर सिद्धांत कौमुदी की रचना इसी पद्धति पर की। 
    इस ग्रंथ पर उन्होंने स्वयं प्रौढ़ मनोरमा टीका लिखी। पाणिनीय 
    सूत्रों पर अष्टाध्यायी क्रम से एक अपूर्ण व्याख्या, शब्दकौतुभ तथा 
    वैयाकरणभूषण कारिका भी इनके ग्रंथ हैं। इनकी सिद्धांत 
    कौमुदी लोकप्रिय है।<span   style="">  
 
    </span>(रा. चं. पां.)</p>
</div>
</body></html>