<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सील</span></b><span   style="font-size: 14pt; font-family: DV-TTSurekhEN;"> जल में<span   style="">श् </span>रहने 
    वाले स्तनीवर्ग के फोसिडी </span><span padma_font_family_property="Courier" style="font-size: 14pt; font-family: Courier;">(Phocidae)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">कुल 
    के नियततापी प्राणी हैं। इनके पूर्वज जमीन पर पाए जाते 
    थे। समुद्र में सफलतापूर्वक जीवन व्यतीत करने के लिए इनके 
    पैर झिल्लीयुक्त हो गए हैं। पानी हवा की अपेक्षा अधिक ऊष्मा 
    अवशोषित करता है इसलिए सील की बाह्य त्वचा के नीचे तेलयुक्त 
    वसा से भरा स्पंजी ऊतक </span><span padma_font_family_property="Courier" style="font-size: 14pt; font-family: Courier;">(spongy tissue)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">पाया 
    जाता है। यह ऊतक देहऊष्मा </span><span padma_font_family_property="Courier" style="font-size: 14pt; font-family: Courier;">(body heat)</span><span style="font-size: 14pt; font-family: Symbol;"> </span><span   style="font-size: 14pt; font-family: DV-TTSurekhEN;">को 
    बाहर जाने से रोकता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सील को अपने गोलाकार 
    और धारा रेखांकित </span><span padma_font_family_property="Courier" style="font-size: 14pt; font-family: Courier;">(streamlined)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">शरीर 
    के कारण पानी में तैरने में सुविधा होती है। कुछ सील थोड़ी 
    दूरी अत्यंत शीघ्रता से पार कर लेते हैं। ये पानी के अंदर आठ 
    या दस मिनट तक रह सकते हैं। इनके पिछले झिल्लीयुक्त पैर 
    पीछे की ओर मुड़े रहते हैं, जिससे उनके पानी के अंदर तैरने 
    में सहायता मिलती है। ये पैर आगे की ओर न मुड़ सकने के 
    कारण पानी के बाहर चलने में भी सहायक होते हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सील की किस्में</span></b><span padma_font_family_property="Symbol" style="font-size: 14pt; font-family: Symbol;">-</span><span   style="font-size: 14pt; font-family: DV-TTSurekhEN;">सील की दो स्पष्ट 
    किस्में होती हैं, वास्तविक सील </span><span padma_font_family_property="Courier" style="font-size: 14pt; font-family: Courier;">(true seal)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">तथा 
    कर्ण सील </span><span padma_font_family_property="Courier" style="font-size: 14pt; font-family: Courier;">(eared seal)</span><span   style="font-size: 14pt; font-family: DV-TTSurekhEN;">। वास्तविक सील के बाह्य 
    कर्ण नहीं होते हैं। इनके कान के स्थान पर केवल छिद्र होते 
    हैं। इनके झिल्लीयुक्त पैर मछलियों की पूँछ की तरह प्रयुक्त 
    होते हैं। पानी के बाहर सील अपनी तुंद पेशियों </span><span padma_font_family_property="Courier" style="font-size: 14pt; font-family: Courier;">(belly 
    muscles)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">की सहायता से चलता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कर्ण सील में, जैसे जलसिंह 
    </span><span padma_font_family_property="Courier" style="font-size: 14pt; font-family: Courier;">(sea lion)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">तथा 
    समूर सील </span><span padma_font_family_property="Courier" style="font-size: 14pt; font-family: Courier;">(fur seal),</span><span   style="font-size: 14pt; font-family: DV-TTSurekhEN;"> स्पष्ट किंतु छोटे बाह्य 
    कान होते हैं। इनके पिछले झिल्लीयुक्त पैर अपेक्षाकृत लंबे 
    होते हैं। कर्ण सील जमीन पर तेजी से चल सकते हैं। पानी 
    में ये अपने शक्तिशाली अगले पैरों की सहायता से तैरते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वास्तविक सील, कर्ण 
    सील की तुलना में समुद्री जीवन के लिए विशेष रूप से अनुकूलित 
    होते हैं। वास्तविक सील अनिश्चित काल तक पानी के अंदर रह 
    सकते हैं। इनके बच्चे, जिन्हें पिल्ला </span><span padma_font_family_property="Courier" style="font-size: 14pt; font-family: Courier;">(pup)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">कहते 
    हैं, कभी-कभी पानी में ही पैदा होते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कर्ण सील के बच्चे अनिवार्य 
    रूप से भूमि पर ही पैदा होते हैं, क्योंकि इनके पिल्ले पैदा 
    होने के तुरंत बाद तैर नहीं सकते। वास्तविक सील शांत प्रकृति 
    के होते हैं। इसके विपरीत कर्ण सील जब चट्टानी तटों 
    पर अत्यधिक संख्या में एकत्रित होते हैं तब अत्यधिक शोर करते 
    हैं। नर भूँकते तथा चीखते हैं। मादा तथा बच्चे गुर्राते तथा 
    मिमियाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सभी सीलों का सामान्य 
    बाह्य रूप एक ही तरह का होता है परंतु उनका विस्तार भिन्न-भिन् 
    होता है, जैसे हारबर सील </span><span padma_font_family_property="Courier" style="font-size: 14pt; font-family: Courier;">(harbour 
    seal)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">छह फुट लंबा और १०० पाउंड तथा एलिफेंट 
    सील </span><span padma_font_family_property="Courier" style="font-size: 14pt; font-family: Courier;">(elephant seal)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">१६ 
    फुट लंबा तथा २.५ टन भारी होता है। सीलों का सामान्य रंग 
    धूसर तथा भूरा होता है। केवल एक या दो प्रकार के ही सील 
    गरम उपोष्ण </span><span padma_font_family_property="Courier" style="font-size: 14pt; font-family: Courier;">(subtropical)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">सागरों 
    में पाए जाते हैं। अधिकांश सील शीतोष्ण तथा ध्रुवी सागर </span><span padma_font_family_property="DVB-TTSurekhEN" style="font-size: 14pt; font-family: DVB-TTSurekhEN;">(</span><span padma_font_family_property="Courier" style="font-size: 14pt; font-family: Courier;">polar 
    sea</span><span padma_font_family_property="DVB-TTSurekhEN" style="font-size: 14pt; font-family: DVB-TTSurekhEN;">)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">में ही पाए जाते हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">समूर सील </span></b><span padma_font_family_property="Courier" style="font-size: 14pt; font-family: Courier;">(Fur seal)</span><span padma_font_family_property="Symbol" style="font-size: 14pt; font-family: Symbol;">-</span><span   style="font-size: 14pt; font-family: DV-TTSurekhEN;">यह 
    जलसिंह से छोटा होता है। इन दोनों में मुख्य अंतर यह 
    है कि फर सील के बड़े रोमों के नीचे समूर </span><span padma_font_family_property="Courier" style="font-size: 14pt; font-family: Courier;">(fur)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">पाया 
    जाता है। इनके कीमती समूर के कारण इनका अध्ययन तथा 
    शिकार इनकी खोज के बाद से ही होने लगा था। ये चट्टानी 
    तटों पर मारे जाते हैं जहाँ ये गरमियों में बच्चे देने आते 
    हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वसंत ऋतु के अंत में 
    नर सील चट्टानी तटों पर समूह में एकत्रित होकर अपने-अपने 
    पसंद का स्थान चुन लेते हैं। मादाएँ नरों के बाद आती हैं। 
    कुछ सक्रिय नरों के निवास स्थल में ६० से ७० मादाएँ रहती हैं। 
    नर पूरी प्रजनन ऋतु तक चट्टानी तटों पर रहता है और 
    कई महीनों तक कुछ नहीं खाता। नर तथा मादा सील बराबर-बराबर 
    संख्या में पैदा होते हैं। एक नर कई मादाओं के साथ मैथुन 
    करता है। आठ वर्ष के पहले नर तथा तीन वर्ष के पहले मादा 
    प्रजनन योग्य नहीं होतीं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सील के उपयोग</span></b><span padma_font_family_property="Symbol" style="font-size: 14pt; font-family: Symbol;">-</span><span   style="font-size: 14pt; font-family: DV-TTSurekhEN;">आज भी एस्किमों 
    अपने भोजन तथा अन्य उपयोगी वस्तुओं के लिए सील का शिकार 
    करते हैं। सील से वे मांस तथा भोजन पकाने और प्रकाश आदि 
    के लिए तेल प्राप्त करते हैं। सील के चर्म से कपड़े तथा तंबू 
    </span><span padma_font_family_property="Courier" style="font-size: 14pt; font-family: Courier;">(tent)</span><span style="font-size: 14pt; font-family: DV1-Surekh;"> </span><span   style="font-size: 14pt; font-family: DV-TTSurekhEN;">बनाए 
    जाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">आर्थिक दृष्टि से सील 
    का शिकार उनसे चमड़े तथा तेल प्राप्त करने के लिए किया जाता 
    है। एलिफैंट सील का शिकार केवल तेल प्राप्त करने के लिए किया 
    जाता है। अधिकांश सील में एक बार में केवल कुछ रोम ही झड़ते 
    हैं परंतु एलिफैंट सील की पूरी बाह्य त्वचा एक बार में ही झड़ 
    जाती है। ऐसे समय सील समुद्र के लवणित जल में प्रवेश नहीं 
    करता है, क्योंकि उसके त्वचा में लवणित जल से जलन पैदा होती 
    हैं। इसके चर्म से जूते, कपड़े तथा दैनिक उपयोग की वस्तुएँ 
    बनाई जाती हैं। इनकी आँत की बारही त्वचा<span   style="">श् </span>से बरसाती कोट बनाया जाता है।<span   style="">   </span>(नंदकुमार 
    राय)</span></p>
</div>
</body></html>