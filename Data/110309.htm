<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शेले, कार्ल विल्हेल्म </span></b><span   style="font-size: 14pt; font-family: DV-TTSurekhEN;">(</span><span padma_font_family_property="Courier" style="font-size: 14pt; font-family: Courier;">Scheele, 
    Karl Wilhelm, </span><span   style="font-size: 14pt; font-family: DV-TTSurekhEN;">सन् १७४२-१७८६), स्वीड रसायनज्ञ, का जन्म पॉमरेन्या 
    (</span><span padma_font_family_property="Courier" style="font-size: 14pt; font-family: Courier;">Pomerania</span><span   style="font-size: 14pt; font-family: DV-TTSurekhEN;">) के श्ट्रालजुंट (</span><span padma_font_family_property="Courier" style="font-size: 14pt; font-family: Courier;">Stralsund</span><span   style="font-size: 14pt; font-family: DV-TTSurekhEN;">) 
    नामक नगर में हुआ था। गोथनबर्गं (</span><span padma_font_family_property="Courier" style="font-size: 14pt; font-family: Courier;">Gothenburg</span><span   style="font-size: 14pt; font-family: DV-TTSurekhEN;">) 
    में एक औषधविक्रेता के यहाँ आठ वर्ष काम करके, इन्होंने 
    रसायन का प्रारंभिक ज्ञान पाया। बाद में ये मल्म (</span><span padma_font_family_property="Courier" style="font-size: 14pt; font-family: Courier;">Malmo</span><span   style="font-size: 14pt; font-family: DV-TTSurekhEN;">), 
    स्टॉकहोम (</span><span padma_font_family_property="Courier" style="font-size: 14pt; font-family: Courier;">Stockholm</span><span   style="font-size: 14pt; font-family: DV-TTSurekhEN;">), अपसाला (</span><span padma_font_family_property="Courier" style="font-size: 14pt; font-family: Courier;">Uppsala</span><span   style="font-size: 14pt; font-family: DV-TTSurekhEN;">) 
    तथा कपिंग (</span><span padma_font_family_property="Courier" style="font-size: 14pt; font-family: Courier;">Koping</span><span   style="font-size: 14pt; font-family: DV-TTSurekhEN;">) में भी सहायक रसायनज्ञ 
    रहे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इन्होंने 
    अपना सारा जीवन रासायनिक प्रयोग और अनुसंधान में बिताया। 
    आदिकालीन उपकरणों और सीमित साधान ही इन्हें उपलब्ध थे, 
    किंतु इन्होंने इन्हीं का उपयोग कर अनेक महत्व की खोजें 
    कीं। बिना किसी अन्य की सहायता के, इन्होंने क्लोरीन, बाराइटा, 
    ऑक्सीजन, ग्लिसरीन तथा हाइड्रोजन सल्फाइड को विलग 
    किया और हाइड्रोफ्लोरिक, टार्टरिक, बेंज़ोइक, आर्सिनियस, 
    मॉलिब्डिक, लैक्टिक, साइट्रिक, मैलिक, ऑक्ज़ैलिक, गैलिक 
    तथा अन्य अम्ल खोज निकाले। मैंगैनीज़ के लवण आपने तैयार 
    किए और दिखाया कि इनसे काँच किस प्रकार रँगा जाता है। 
    इन्हीं के नाम पर ताँबे के आर्सेनाइट, एक हरे वर्णक, का 
    तथा टंग्स्टेन के अयस्क शेलाइट का नाम पड़ा है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इन्होंने 
    स्वतंत्र रूप से यह बात खोज निकाली कि वायु का एक अंश तो 
    ज्वलनशील पदार्थों को जलने देता है और दूसरा इसे रोकता 
    है। प्रूसिक अम्ल का वर्णन करने के पश्चात्, इन्होंने सिद्ध किया 
    कि प्रशियन नील का रंजक गुण इसी के कारण है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रोग 
    और दरिद्रता से ग्रसित रहने पर भी वैज्ञानिक अनुसंधान में 
    तीव्रोत्साह के कारण, ये अथक परिश्रम करते रहे और विषाक्त 
    पदार्थों से अपनी रक्षा की भी विशेष परवाह न की, जिसके कारण 
    अल्प आयु में ही इनकी मृत्यु हो गई।<span   style="">   </span>(भगवान दास वर्मा)</span></p>
</div>
</body></html>