<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >नवरस</b> 
  भरतमुनि (२-३ शती 
  ई.) ने काव्य के आवश्यक 
  तत्व के रूप में रस 
  की प्रतिष्ठा करते 
  हुए शृंगार, हास्य, 
  रौद्र, करुण, वीर, 
  अद्भुत, बीभत्स 
  तथा भयानक नाम 
  से उसके आठ भेदों 
  का स्पष्ट उल्लेख किया 
  है तथा कतिपय 
  पंक्तियों के आधार 
  पर विद्वानों 
  की कल्पना है कि 
  उन्होंने शांत नामक 
  नवें रस को भी 
  स्वीकृति दी है। 
  इन्हीं नौ रसों 
  की संज्ञा है नवरस। 
  विभावानुभाव-संचारीभाव 
  के संयोग से 
  इन रसों की निष्पत्ति 
  होती है। प्रत्येक 
  रस का स्थायीभाव 
  अलग-अलग निश्चित 
  है। उसी की विभावादि 
  संयोग से परिपूर्ण 
  होनेवाली निर्विघ्न-प्रतीति-ग्राह्य 
  अवस्था रस कहलाती 
  है। शृंगार का 
  स्थायी रति, हास्य 
  का हास, रौद्र 
  का क्रोध, करुण 
  का शोक, वीर 
  का उत्साह, अद्भुत 
  का विस्मय, बीभत्स 
  का जुगुप्सा, भयानक 
  का भय तथा शांत 
  का स्थायी शम या 
  निर्वेद कहलाता 
  है। भरत ने आठ 
  रसों के देवता 
  क्रमश: विष्णु, प्रमथ, 
  रुद्र, यमराज, इंद्र, 
  ब्रह्मा, महाकाल 
  तथा कालदेव 
  को माना है। 
  शांत रस के देवता 
  नारायण, और 
  उसका वर्ण कुंदेटु 
  बताया जाता 
  है। प्रथम आठ रसों 
  के क्रमश: श्याम, सित, 
  रक्त, कपोत, गौर, 
  पीत, नील तथा 
  कृष्ण वर्ण माने 
  गए हैं।</font></p>
<font size="2">
<p><font    size="4">भरत 
  ने प्रथम आठ रसों 
  में शृंगार, रौद्र, 
  वीर तथा बीभत्स 
  को प्रधान मानकर 
  क्रमश: हास्य, करुण, 
  अद्भुत तथा भयानक 
  रस की उत्पत्ति मानी 
  है। शृंगार की 
  अनुकृति से हास्य, 
  रौद्र तथा वीर 
  कर्म के परिणामस्वरूप 
  करुण तथा अद्भुत 
  एवं बीभत्स दर्शन 
  से भयानक उत्पन्न 
  होता है। अनुकृति 
  का अर्थ, अभिनवगुप्त 
  (११वीं शती) के शब्दों 
  में आभास है, अत: 
  किसी भी रस का 
  आभास हास्य का 
  उत्पादक हो सकता 
  है। विकृत वेशालंकारादि 
  भी हास्योत्पादक 
  होते हैं। रौद्र 
  का कार्य विनाश 
  होता है, अत: उससे 
  करुण की तथा वीरकर्म 
  का कर्ता प्राय: 
  अशक्य कार्यों को 
  भी करते देखा 
  जाता है, अत: उससे 
  अद्भुत की उत्पत्ति 
  स्वाभाविक लगती 
  है। इसी प्रकार 
  बीभत्सदर्शन से 
  भयानक की उत्पत्ति 
  भी संभव है। अकेले 
  स्मशानादि का 
  दर्शन भयोत्पादक 
  होता है। तथापि 
  यह उत्पत्ति सिद्धांत 
  आत्यंतिक नहीं 
  कहा जा सकता, 
  क्योंकि परपक्ष 
  का रौद्र या वीर 
  रस स्वपक्ष के लिए 
  भयानक की सृष्टि 
  भी कर सकता 
  है और बीभत्सदर्शन 
  से शांत की उत्पत्ति 
  भी संभव है। रौद्र 
  से भयानक, शृंगार 
  से अद्भुत और 
  वीर तथा भयानक 
  से करुण की उत्पत्ति 
  भी संभव है। वस्तुत: 
  भरत का अभिमत 
  स्पष्ट नहीं है। उनके 
  पश्चात् धनंजय 
  (१०वीं शती) ने चित्त 
  की विकास, विस्तार, 
  विक्षोभ तथा 
  विक्षेप नामक 
  चार अवस्थाएँ मानकर 
  शृंगार तथा 
  हास्य को विकास, 
  वीर तथा अद्भुत 
  को विस्तार, बीभत्स 
  तथा भयानक को 
  विक्षोभ और 
  रौद्र तथा करुण 
  को विक्षेपावस्था 
  से संबंधित माना 
  है। किंतु जो विद्वान् 
  केवल द्रुति, विस्तार 
  तथा विकास नामक 
  तीन ही अवस्थाएँ 
  मानते हैं उनका 
  इस वर्गीकरण से 
  समाधान न होगा। 
  इसी प्रकार यदि 
  शृंगार में चित्त 
  की द्रवित स्थिति, 
  हास्य तथा अद्भुत 
  में उसका विस्तार, 
  वीर तथा रौद्र 
  में उसकी दीप्ति 
  तथा बीभत्स और 
  भयानक में उसका 
  संकोच मान 
  लें तो भी भरत 
  का क्रम ठीक नहीं 
  बैठता। एक स्थिति 
  के साथ दूसरी 
  स्थिति की उपस्थिति 
  भी असंभव नहीं 
  है। अद्भुत और 
  वीर में विस्तार 
  के साथ दीप्ति 
  तथा करुण में द्रुति 
  और संकोच 
  दोनों हैं। फिर 
  भी भरतकृत संबंध 
  स्थापन से इतना 
  संकेत अवश्य मिलता 
  है कि कथित रसों 
  में परस्पर उपकारकर्ता 
  विद्यमान है और 
  वे एक दूसरे के 
  मित्र तथा सहचारी 
  हैं।</font></p>
<p><font    size="4">मित्रता 
  के समान ही इन 
  रसों की प्रयोगस्थिति 
  के अनुसार इनके 
  विरोध की कल्पना 
  भी की गई है। 
  किस रसविशेष 
  के साथ किन अन्य 
  रसों का तुरंत 
  वर्णन आस्वाद में 
  बाधक होगा, 
  यह विरोधभावना 
  इसी विचार पर 
  आधारित है। करुण, 
  बीभत्स, रौद्र, 
  वीर और भयानक 
  से शृंगार का; 
  भयानक और 
  करुण से हास्य का; 
  हास्य और शृंगार 
  से करुण का; हास्य, 
  शृंगार और 
  भयानक से रौद्र 
  का; शृंगार, वीर, 
  रौद्र, हास्य और 
  शात से भयानक 
  का; भयानक और 
  शांत से वीर 
  का; वीर, शृंगार, 
  रौद्र, हास्य और 
  भयानक से शांत 
  का विरोध माना 
  जाता है। यह विरोध 
  आश्रय ऐक्य, आलंबन 
  ऐक्य अथवा नैरंतर्य 
  के कारण उपस्थित 
  होता है। प्रबंध 
  काव्य में ही इस 
  विरोध की संभावना 
  रहती है। मुक्तक 
  में प्रसंग की छंद 
  के साथ ही समाप्ति 
  हो जाने से इसका 
  भय नहीं रहता 
  है। लेखक को 
  विरोधी रसों 
  का आश्रय तथा आलंबनों 
  को पृथक-पृथक 
  रखकर अथवा दो 
  विरोधी रसों 
  के बीच दोनों 
  के मित्र रस को 
  उपस्थित करके या 
  प्रधान रस की 
  अपेक्षा अंगरस का 
  संचारीवत् 
  उपस्थित करके इस 
  विरोध से उत्पन्न 
  आस्वाद-व्याघात 
  को उपस्थित होने 
  से बचा लेना 
  चाहिए।</font></p>
<p><font    size="4">रस 
  की आस्वादनीयता 
  का विचार करते 
  हुए उसे ब्रह्मानंद 
  सहोदर, स्वप्रकाशानंद, 
  विलक्षण आदि बताया 
  जाता है और 
  इस आधार पर 
  सभी रसों को 
  आनंदात्मक माना 
  गया है। भट्टनायक 
  (१०वीं शती ई.) ने 
  सत्वोद्रैक के 
  कारण ममत्व-परत्व-हीन 
  दशा, अभिनवगुप्त 
  (११वीं शती ई.) ने 
  निर्विघ्न प्रतीति 
  तथा आनंदवर्धन 
  (९ श. उत्तर) ने करुण 
  में माधुर्य तथा 
  आर्द्रता की अवस्थित 
  बताते हुए शृंगार, 
  विप्रलंभ तथा 
  करुण् को उत्तरोत्तर 
  प्रकर्षमय बताकर 
  सभी रसों की 
  आनंदस्वरूपता 
  की ओर ही संकेत 
  किया है। किंतु 
  अनुकूलवेदनीयता 
  तथा प्रतिकूलवेदनीयता 
  के आधार पर 
  भावों का विवेचन 
  करके रुद्रभट्ट 
  (९ से ११वीं शती ई. 
  बीच) रामचंद्र 
  गुणचंद्र (१२वीं श.ई.), 
  हरिपाल, तथा 
  धनंजय ने और 
  हिंदी में आचार्य 
  रामचंद्र शुक्ल 
  ने रसों का सुखात्मक 
  तथा दु:खात्मक 
  अनुभूतिवाला 
  माना है। अभिनवगुप्त 
  ने इन सबसे पहले 
  ही 'अभिनवभारती' 
  में 'सुखदु:खस्वभावों 
  रस:' सिद्धात को 
  प्रस्तुत कर दिया 
  था। सुखात्मक रसों 
  में शृंगार, वीर, 
  हास्य, अद्भुत तथा 
  शांत की और 
  दु:खात्मक में करुण, 
  रौद्र, बीभत्स 
  तथा भयानक की 
  गणना की गई। 
  'पानकरस' का 
  उदाहरण देकर 
  जैसे यह सिद्ध 
  किया गया कि 
  गुड़ मिरिच आदि 
  को मिश्रित करके 
  बनाए जानेवाले 
  पानक रस में 
  अलग-अलग वस्तुओं 
  का खट्टा मीठापन 
  न मालूम होकर 
  एक विचित्र प्रकार 
  का आस्वाद मिलता 
  है, उसी प्रकार 
  यह भी कहा गया 
  कि उस वैचित््रय में 
  भी आनुपातिक 
  ढंग से कभी खट्टा, 
  कभी तिक्त और 
  इसी प्रकार अन्य प्रकार 
  का स्वाद आ ही जाता 
  है। मधुसूदन 
  सरस्वती का कथन 
  है कि रज अथवा 
  तम की अपेक्षा सत्व 
  को प्रधान मान 
  लेने पर भी यह 
  तो मानना ही 
  चाहिए कि अंशत: 
  उनका भी आस्वाद 
  बना रहता है। 
  आचार्य शुक्ल का 
  मत है कि हमें 
  अनुभूति तो वर्णित 
  भाव की ही होती 
  है और भाव सुखात्मक 
  दु:खात्मक आदि 
  प्रकार के हैं, अतएव 
  रस भी दोनों 
  प्रकार का होगा। 
  दूसरी ओर 
  रसों को आनंदात्मक 
  मानने के पक्षपाती 
  सहृदयों को ही 
  इसका प्रमण मानते 
  हैं और तर्क का 
  सहारा लेते 
  हैं कि दु:खदायी 
  वस्तु भी यदि अपनी 
  प्रिय है तो सुखदायी 
  ही प्रतीत होती 
  है। जैसे, रतिकेलि 
  के समय स्त्री का 
  नखक्षतादि से 
  यों तो शरीर 
  पीड़ा ही अनुभव 
  होती है, किंतु 
  उस समय वह उसे सुख 
  ही मानती है। 
  भोज (११वीं शती 
  ई.) तथा विश्वनाथ 
  (१४वीं शती ई.) की 
  इस धारणा के 
  अतिरिक्त स्वयं मधुसूदन 
  सरस्वती रसों 
  को लौकिक भावों 
  की अनुभूति से 
  भिन्न और विलक्षण 
  मानकर इनकी 
  आनंदात्मकता 
  का समर्थन करते 
  है और अभिनवगुप्त 
  वीतविघ्नप्रतीत 
  वताकर इस धारणा 
  को स्पष्ट करते 
  हैं कि उसी भाव 
  का अनुभव भी यदि 
  बिना विचलित 
  हुए और किसी 
  बाहरी अथवा अंतरोद्भूत 
  अंतराय के बिना 
  किया जाता है 
  तो वह सह्य होने 
  के कारण आनंदात्मक 
  ही कहलाता है। 
  यदि दु:खात्मक 
  ही मानें तो फिर 
  शृंगार के विप्रलंभ 
  भेद को भी दु:खात्मक 
  ही मानें तो फिर 
  शृंगार के विप्रलंभ 
  भेद को भी दु:खात्मक 
  ही क्यों न माना 
  जाए? इस प्रकार के 
  अनेक तर्क देकर 
  रसों की आनंदरूपता 
  सिद्ध की जाती 
  है। अंग्रेजी में 
  ट्रैजेडी से मिलनेवाले 
  आनंद का भी अनेक 
  प्रकार से समाधान 
  किया गया है 
  और मराठी 
  लेखकों ने भी 
  रसों की आनंदरूपता 
  के संबंध में पर्याप्त 
  भिन्न धारणाएँ 
  प्रस्तुत की हैं।</font></p>
<p><font    size="4">प्राय: 
  रसों के विभिन्न 
  नामों की औपाधिक 
  या औपचारिक 
  सत्ता मानकर 
  पारमार्थिक रूप 
  में रस को एक ही 
  मानने की धारणा 
  प्रचलित रही है। 
  भारत ने 'न हि 
  रसादृते कश्चिदप्यर्थ 
  : प्रवर्तत' पंक्ति 
  में 'रस' शब्द का 
  एक वचन में प्रयोग 
  किया है और 
  अभिनवगुप्त ने 
  उपरिलिखित धारणा 
  व्यक्त की है। भोज 
  ने शृंगार को 
  ही एकमात्र रस 
  मानकर उसकी 
  सर्वथैव भिन्न 
  व्याख्या की है, विश्वनाथ 
  की अनुसार नारायण 
  पंडित चमत्कारकारी 
  अद्भुत को ही 
  एकमात्र रस मानते 
  हैं, क्योंकि चमत्कार 
  ही रसरूप होता 
  है। भवभूति (८वीं 
  शती ई.) ने करुण 
  को ही एकमात्र 
  रस मानकर उसी 
  से सबकी उत्पत्ति 
  बताई है और 
  भरत के 'स्वं स्वं 
  निमित्तमासाद्य 
  शांताद्भाव: 
  प्रवर्तते, पुनर्निमित्तापाये 
  च शांत एवोपलीयते' 
  - (ना.शा. ६/१०८) वक्तव्य 
  के आधार पर 
  शांत को ही एकमात्र 
  रस माना जा 
  सकता है। इसी 
  प्रकार उत्साह तथा 
  विस्मय की सर्वरससंचारी 
  स्थिति के आधार 
  पर उन्हें भी अन्य सब 
  रसों के मूल 
  में माना जा सकता 
  है। रस आस्वाद 
  और आनंद के 
  रूप में एक अखंड अनुभूति 
  मात्र हैं, यह एक पक्ष 
  है और एक ही 
  रस से अन्य रसों 
  का उद्भव हुआ 
  है यह दूसरा 
  पक्ष है।</font></p>
<p><font    size="4">रसाप्राधान्य 
  के विचार में 
  रसराजता की 
  समस्या उत्पन्न की 
  है। भरत समस्त 
  शुचि, उज्वल, मेध्य 
  और दलनीय 
  को शृंगार 
  मानते हैं, 'अग्निपुराण' 
  (११वीं शती) शृंगार 
  को ही एकमात्र 
  रस बताकर अन्य 
  सबको उसी के 
  भेद मानता है, 
  भोज शृंगार 
  को ही मूल और 
  एकमात्र रस मानते 
  हैं, परंतु उपलब्ध 
  लिखित प्रमाण 
  के आधार पर 
  'रसराज' शब्द का 
  प्रयोग 'उज्ज्वलनीलमणि' 
  में भक्तिरस के 
  लिए ही दिखाई 
  देता है। हिंदी 
  में केशवदास 
  (१६वीं शती ई.) शृंगार 
  को रसनायक 
  और देव कवि 
  (१८वीं शती ई.) सब 
  रसों का मूल 
  मानते हैं। 'रसराज' 
  संज्ञा का शृंगार 
  के लिए प्रयोग 
  मतिराम (१८वीं 
  शती ई.) द्वारा 
  ही किया गया 
  मिलता है। दूसरी 
  ओर बनारसीदास 
  (१७वीं शती ई.) 'समयसार' 
  नाटक में 'नवमों 
  सांत रसनि को 
  नायक' की घोषणा 
  करते हैं। रसराजता 
  की स्वीकृति व्यापकता, 
  उत्कट आस्वाद्यता, अन्य 
  रसों को अंतर्भूत 
  करने की क्षमता 
  सभी संचारियों 
  तथा सात्विकों 
  को अंत:सात् 
  करने की शक्ति 
  सर्वप्राणिसुलभत्व 
  तथा शीघ्रग्राह्यता 
  आदि पर निर्भर 
  है। ये सभी बातें 
  जितनी अधिक और 
  प्रबल शृंगार 
  में पाई जाती 
  हैं, उतनी अन्य रसों 
  में नहीं। अत: रसराज 
  वही कहलाता 
  है।</font></p>
<p><font    size="4">विचारको 
  ने रौद्र तथा 
  करुण को छोड़कर 
  शेष रसों का 
  भी वर्णन किया 
  है। इनमें सबसे 
  विस्तृत वर्णन 
  शृंगार का ही 
  ठहरता है। शृंगार 
  मुख्यत: संयोग 
  तथा विप्रलंभ 
  या वियोग के 
  नाम से दो भागों 
  में विभाजित 
  किया जाता है, 
  किंतु धनंजय आदि 
  कुछ विद्वान् विप्रलंभ 
  के पूर्वानुराग 
  भेद को संयोग-विप्रलंभ-विरहित 
  पूर्वावस्था मानकर 
  अयोग की संज्ञा 
  देते हैं तथा शेष 
  विप्रयोग तथा 
  संभोग नाम 
  से दो भेद और 
  करते हैं। संयोग 
  की अनेक परिस्थितियों 
  के आधार पर 
  उसे अगणेय मानकर 
  उसे केवल आश्रय 
  भेद से नायकारब्ध, 
  नायिकारब्ध अथवा 
  उभयारब्ध, प्रकाशन 
  के विचार से 
  प्रच्छन्न तथा प्रकाश 
  या स्पष्ट और गुप्त 
  तथा प्रकाशनप्रकार 
  के विचार से 
  संक्षिप्त, संकीर्ण, 
  संपन्नतर तथा 
  समृद्धिमान नामक 
  भेद किए जाते 
  हैं तथा विप्रलंभ 
  के पूर्वानुराग 
  या अभिलाषहेतुक, 
  मान या ईर्श्याहेतुक, 
  प्रवास, विरह तथा 
  करुण प्रिलंभ नामक 
  भेद किए गए हैं। 'काव्यप्रकाश' 
  का विरहहेतुक 
  नया है और शापहेतुक 
  भेद प्रवास के 
  ही अंतर्गत गृहीत 
  हो सकता है, 
  'साहित्यदर्पण' 
  में करुण विप्रलंभ 
  की कल्पना की गई 
  है। पूर्वानुराग 
  कारण की दृष्टि 
  से गुणश्रवण, प्रत्यक्षदर्शन, 
  चित्रदर्शन, स्वप्न 
  तथा इंद्रजाल-दर्शन-जन्य 
  एवं राग स्थिरता 
  और चमक के आधार 
  पर नीली, कुसुंभ 
  तथा मंजिष्ठा 
  नामक भेदों 
  में बाँटा जाता 
  है। 'अलंकारकौस्तुभ' 
  में शीघ्र नष्ट होनेवाले 
  तथा शोभित 
  न होनेवाले 
  राग को 'हारिद्र' 
  नाम से चौथा 
  बताया है, जिसे 
  उनका टीकाकार 
  'श्यामाराग' भी 
  कहता है। पूर्वानुराग 
  का दश कामदशाएँ 
  - अभिलाष, चिंता, 
  अनुस्मृति, गुणकीर्तन, 
  उद्वेग, विलाप, व्याधि, 
  जड़ता तथा मरण 
  (या अप्रदर्श्य होने 
  के कारण उसके 
  स्थान पर मूर्च्छा) 
  -</font> <font    size="4">मानी 
  गई हैं, जिनके 
  स्थान पर कहीं 
  अपने तथा कहीं 
  दूसरे के मत 
  के रूप में विष्णुधर्मोत्तरपुराण, 
  दशरूपक की अवलोक 
  टीका, साहित्यदर्पण, 
  प्रतापरुद्रीय तथा 
  सरस्वतीकंठाभरण 
  तथा काव्यदर्पण 
  में किंचित् परिवर्तन 
  के साथ चक्षुप्रीति, 
  मन:संग, स्मरण, 
  निद्राभंग, तनुता, 
  व्यावृत्ति, लज्जानाश, 
  उन्माद, मूर्च्छा तथा 
  मरण का उल्लेख 
  किया गया है। 
  शारदातनय (१३वीं 
  शती) ने इच्छा तथा 
  उत्कंठा को जोड़कर 
  तथा विद्यानाथ 
  (१४वीं शती पूर्वार्ध) 
  ने स्मरण के स्थान 
  पर संकल्प लाकर 
  और प्रलाप तथा 
  संज्वर को बढ़ाकर 
  इनकी संख्या १२ मानी 
  है। यह युक्तियुक्त 
  नहीं है और इनका 
  अंतर्भाव हो सकता 
  है। मान-विप्रलंभ 
  प्रणय तथा ईर्ष्या 
  के विचार से 
  दो प्रकार का 
  तथा मान की स्थिरता 
  तथा अपराध की 
  गंभीरता के 
  विचार से लघु, 
  मध्यम तथा गुरु 
  नाम से तीन प्रकार 
  का, प्रवासविप्रलंभ 
  कार्यज, शापज, 
  सँभ्रमज नाम से 
  तीन प्रकार का 
  और कार्यज के 
  यस्यत्प्रवास या भविष्यत् 
  गच्छत्प्रवास या वर्तमान 
  तथा गतप्रवास 
  या भविष्यत् गच्छत्प्रवास 
  या वर्तमान तथा 
  गतप्रवास या भूतप्रवास, 
  शापज के ताद्रूप्य 
  तथा वैरूप्य, तथा 
  संभ्रमज के उत्पात, 
  वात, दिव्य, मानुष 
  तथा परचक्रादि 
  भेद के कारण 
  कई प्रकार का 
  होता है। विरह 
  गुरुजनादि की 
  समीपता के कारण 
  पास रहकर भी 
  नायिका तथा 
  नायक के संयोग 
  के होने का तथा 
  करुण विप्रलंभ 
  मृत्यु के अनंतर 
  भी पुनर्जीवन 
  द्वारा मिलन की 
  आशा बनी रहनेवाले 
  वियोग को कहते 
  हैं। शृंगार रस 
  के अंतर्गत नायिकालंकार, 
  ऋतु तथा प्रकृति 
  का भी वर्णन किया 
  जाता है।</font></p>
<p><font    size="4">हास्यरस 
  के विभावभेद 
  से आत्मस्थ तथा परस्थ 
  एवं हास्य के विकासविचार 
  से स्मित, हसित, 
  विहसित, उपहसित, 
  अपहसित तथा अतिहसित 
  भेद करके उनके 
  भी उत्तम, मध्यम तथा 
  अधम प्रकृति भेद 
  से तीन भेद करते 
  हुए उनके अंतर्गत 
  पूर्वोक्त क्रमश: 
  दो-दो भेदों 
  को रखा गया 
  है। हिंदी में केशवदास 
  तथा एकाध अन्य लेखक 
  ने केवल मंदहास, 
  कलहास, अतिहास 
  तथा परिहास 
  नामक चार ही 
  भेद किए हैं। अंग्रेजी 
  के आधार पर 
  हास्य के अन्य अनेक 
  नाम भी प्रचलित 
  हो गए हैं। वीर 
  रस के केवल युद्धवीर, 
  धर्मवीर, दयावीर 
  तथा दानवीर 
  भेद स्वीकार किए 
  जाते हैं। उत्साह 
  को आधार मानकर 
  पंडितराज (१७वीं 
  शती मध्य) आदि ने 
  अन्य अनेक भेद भी 
  किए हैं। अद्भुत 
  रस के भरत दिव्य 
  तथा आनंदज और 
  वैष्णव आचार्य 
  दृष्ट, श्रुत, संकीर्तित 
  तथा अनुमित नामक 
  भेद करते हैं। 
  बीभत्स भरत तथा 
  धनंजय के अनुसार 
  शुद्ध, क्षोभन तथा 
  उद्वेगी नाम से 
  तीन प्रकार का 
  होता है और 
  भयानक कारणभेद 
  से व्याजजन्य या 
  भ्रमजनित, अपराधजन्य 
  या काल्पनिक तथा 
  वित्रासितक या 
  वास्तविक नाम 
  से तीन प्रकार 
  का और स्वनिष्ठ 
  परनिष्ठ भेद से 
  दो प्रकार का 
  माना जाता है। 
  शांत का कोई 
  भेद नहीं है। केवल 
  रुद्रभट्ट ने अवश्य 
  वैराग्य, दोषनिग्रह, 
  संतोष तथा 
  तत्वसाक्षात्कार 
  नाम से इसके चार 
  भेद दिए हैं जो 
  साधन मात्र के 
  नाम है और इनकी 
  संख्या बढ़ाई भी 
  जा सकती है।</font></p>
<p><font    size="4">शांत 
  रस का उल्लेख यहाँ 
  कुछ दृष्टियों से 
  और आवश्यक है। 
  इसके स्थायीभाव 
  के संबंध में ऐकमत्य 
  नहीं है। कोई 
  शम को और कोई 
  निर्वेद को स्थायी 
  मानता है। रुद्रट 
  (९ ई.) ने 'सम्यक् ज्ञान' 
  को, आनंदवर्धन 
  ने 'तृष्णाक्षयसुख' 
  को, तथा अन्यों 
  ने 'सर्वचित्तवृत्तिप्रशम', 
  निर्विशेषचित्तवृत्ति, 
  'घृति' या 'उत्साह' 
  को स्थायीभाव 
  माना। अभिनवगुप्त 
  ने 'तत्वज्ञान' को 
  स्थायी माना है। 
  शांत रस का नाट्य 
  में प्रयोग करने 
  के संबंध में भी 
  वैमत्य है। विरोधी 
  पक्ष इसे विक्रियाहीन 
  तथा प्रदर्शन में 
  कठिन मानकर 
  विरोध करता 
  है तो समर्थक 
  दल का कथन है 
  कि चेष्टाओं का 
  उपराम प्रदर्शित 
  करना शांत रस 
  का उद्देश्य नहीं है, 
  वह तो पर्यंतभूमि 
  है। अतएव पात्र की 
  स्वभावगत शांति 
  एवं लौकिक दु:ख 
  सुख के प्रति विराग 
  के प्रदर्शन से 
  ही काम चल सकता 
  है। नट भी इन बातों 
  को और इनकी 
  प्राप्ति के लिए किए 
  गए प्रयत्नों को 
  दिखा सकता है 
  और इस दशा में 
  संचारियों 
  के ग्रहण करने 
  में भी बाधा नहीं 
  होगी। सर्वेंद्रिय 
  उपराम न होने 
  पर संचारी 
  आदि हो ही सकते 
  हैं। इसी प्रकार 
  यदि शांत शम 
  अवस्थावाला है 
  तो रौद्र, भयानक 
  तथा वीभत्स आदि 
  कुछ रस भी ऐसे 
  हैं जिनके स्थायीभाव 
  प्रबुद्ध अवस्था में 
  प्रबलता दिखाकर 
  शीघ्र ही शांत 
  होने लगते हैं। 
  अतएव जैसे उनका 
  प्रदर्शन प्रभावपूर्ण 
  रूप में किया जाता 
  है, वैसे ही इसका 
  भी हो सकता 
  है। जैसे मरण 
  जैसी दशाओं 
  का प्रदर्शन अन्य स्थानों 
  पर निषिद्ध है 
  वैसे ही उपराम 
  की पराकाष्ठा 
  के प्रदर्शन से 
  यहाँ भी बचा 
  जा सकता है।</font></p>
<p><font    size="4">स्थायीभावों 
  के किसी विशेष 
  लक्षण अथवा रसों 
  के किसी भाव 
  की समानता के 
  आधार पर प्राय: 
  रसों का एक दूसरे 
  में अंतर्भाव करने, 
  किसी स्थायीभाव 
  का तिरस्कार 
  करके नवीन स्थायी 
  मानने की प्रवृत्ति 
  भी यदा-कदा दिखाई 
  पड़ी है। यथा, शांत 
  रस और दयावीर 
  तथा वीभत्स में 
  से दयावीर का 
  शांत में अंतर्भाव 
  तथा बीभत्स स्थायी 
  जुगुप्सा को शांत 
  का स्थायी माना 
  गया है। 'नागानंद' 
  नाटक को कोई 
  शांत का और 
  कोई दयावीर 
  रस का नाटक 
  मानता है। किंतु 
  यदि शांत के 
  तत्वज्ञानमूलक 
  विराम और 
  दयावीर के करुणाजनित 
  उत्साह पर ध्यान 
  दिया जाए तो 
  दोनों में भिन्नता 
  दिखाई देगी। 
  इसी प्रकार जुगुप्सा 
  में जो विकर्षण 
  है वह शांत में 
  नहीं रहता। शांत 
  राग-द्वेष दोनों 
  से परे समावस्था 
  और तत्वज्ञानसंमिलित 
  रस है जिसमें 
  जुगुप्सा संचारी 
  मात्र बन सकती 
  है। ठीक ऐसे जैसे 
  करुण में भी सहानुभूति 
  का संचार रहता 
  है और दयावीर 
  में भी, किंतु करुण 
  में शोक की स्थिति 
  है और दयावीर 
  में सहानुभूतिप्रेरित 
  आत्मशक्तिसंभूत 
  आनंदरूप उत्साह 
  की। अथवा, जैसे 
  रौद्र और युद्धवीर 
  दोनों का आलंबन 
  शत्रु है, अत: दोनों 
  में क्रोध की मात्रा 
  रहती है, परंतु 
  रौद्र में रहनेवाली 
  प्रमोदप्रतिकूल 
  तीक्ष्णता और 
  अविवेक और युद्धवीर 
  में उत्सह की उत्फुल्लता 
  और विवेक रहता 
  है। क्रोध में शत्रुविनाश 
  में प्रतिशोध की 
  भावना रहती 
  है और वीर 
  में धैर्य और 
  उदारता। अतएव इनका 
  परस्पर अंतर्भाव 
  संभव नहीं। इसी 
  प्रकार 'अंमर्ष' 
  को वीर का स्थायी 
  मानना भी उचित 
  नहीं, क्योंकि अमर्ष 
  निंदा, अपमान या 
  आक्षेपादि के कारण 
  चित्त के अभिनिवेश 
  या स्वाभिमानावबोध 
  के रूप में प्रकट 
  होता है, किंतु 
  वीररस के दयावीर, 
  दानवीर, तथा 
  धर्मवीर नामक 
  भेदों में इस प्रकार 
  की भावना नहीं 
  रहती।</font></p>
<p><font    size="4">उक्त रसों 
  के अतिरिक्त विद्वानों 
  ने वात्सल्य, भक्ति 
  तथा अन्य अनेकानेक 
  रसों और उनके 
  भेदोपभेदों 
  का भी वर्णन किया 
  है, किंतु 'नवरस' 
  संज्ञा केवल उक्त 
  रसों को ही 
  प्राप्त है।</font></p>
<p><font    size="4">सं.ग्रं.-</font> 
  <font    size="4">रससिद्धांत 
  : स्वरूप विश्लेषण 
  - डॉ. आनंदप्रकाश 
  दीक्षित; नवरस 
  - गुलाबराय; 
  नंबर ऑव रसाज 
  - डॉ. वी. राघवन; 
  अभिनवभारती, 
  भाग १।</font></p>
</font> 
<p padma_font_family_property="serif">(<font   >आस्कर वैरेक्रसे</font>)</p>
</body></html>