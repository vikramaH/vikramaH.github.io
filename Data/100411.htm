<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">लुसाई पहाड़ियाँ</span></b><span   style="font-size: 14pt; font-family: DV-TTSurekhEN;"> 
    असम के पहाड़ी जिले मिज़ो में स्थित है। ये पहाड़ियाँ कई 
    उत्तर-दक्षिण समांतर पर्वतश्रेणियों के रूप में फैली हुई हैं। 
    इनकी समुद्रतल से औसत ऊँचाई पश्चिम में ३,००० फुट 
    से लेकर पूर्व में ४,००० फुट तक है, परंतु कहीं कहीं ८,००० फुट 
    तक की ऊँचाई भी मिलती है। ये पर्वतश्रेणियाँ मुख्यत: 
    तृतीयक कल्प की बालुकाश्म एवं शेल (</span><span padma_font_family_property="Courier" style="font-size: 14pt; font-family: Courier;">shale</span><span   style="font-size: 14pt; font-family: DV-TTSurekhEN;">) 
    शिलाओं द्वारा निर्मित हैं, जिन्होंने अब मोड़दार पर्वतों का रूप 
    धारण कर लिया है। इन शिलाओं का निर्माण संभवत: तृतीयक 
    कल्प की एक विशाल हिमालयी नदी के डेल्टा अथवा मुहाने में 
    उसके निक्षेपण से हुआ था। यहाँ उत्तर-दक्षिण फैली पर्वतश्रेणियों 
    के मध्य प्रवाहित नदियों का एक समांतर क्रम बन जाता है। नदियों 
    में बराक नदी की मुख्य सहायक नदियाँ कालादान एवं करनफूली 
    है। इस पर्वतीय क्षेत्र में वर्षा अधिक होती है। ऐजल एव लुंगलेह 
    की औसत वार्षिक वर्षा क्रमश: ८० एवं १३० इंच है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पर्वतीय 
    ढालों पर बाँस एवं अन्य वृक्षों के घने वन मिलते हैं। मुख्य 
    जंगली पशु हाथी, गैंडा, हरिण, बाघ, तेंदुआ तथा हिमालय प्रदेशीय 
    काला रीछ हैं। यहाँ कुछ मात्रा में धान, तिल, गन्ना तंबाकू एवं 
    संतरे की उपज भी होती है। इस क्षेत्र के अधिकांश निवासी 
    आदिवासी है और झुम पद्धति से खेती करते हैं।<span   style="">  
 
    </span>(राधिका नारायण माथुर)</span></p>
</div>
</body></html>