<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >पाणिनि</b></font><font    size="4">
 आचार्य; संस्कृत भाषा के सबसे बड़े वैयाकरण। पाणिनि के शब्दशास्त्र की 
संज्ञा 'अष्टाध्यायी' है जिसमें आठ अध्याय और लगभग चार सहस्र सूत्र हैं। 
पाणिनि के गुरु का नाम उपवर्ष और माता का नाम दाक्षी था। उनका जन्म शलातुर 
नामक ग्राम में हुआ था। जहाँ काबुल नदी सिंधु में मिली है उस संगम से कुछ 
मील दूर यह गाँव था। उसे अब लहर कहते हैं। अपने जन्मस्थान के अनुसार पाणिनि
 शालातुरीय भी कहे गए हैं। और अष्टाध्यायी में स्वयं उन्होंने इस नाम का 
उल्लेख किया है। चीनी यात्री युवान्च्वाङ् (७वीं शती) उत्तर-पश्चिम से 
आते समय शालातुर गाँव में गए थे। पाणिनि जब बड़े हुए तो उन्होंने 
व्याकरणशास्त्र का गहरा अध्ययन किया। पाणिनि से पहले शब्दविद्या के अनेक 
आचार्य हो चुके थे। उनके ग्रंथों को पढ़कर और उनके परस्पर भेदों को देखकर 
पाणिनि के मन में वह विचार आया कि उन्हें व्याकरणशास्त्र को व्यवस्थित करना
 चाहिए। पहले तो पाणिनि से पूर्व वैदिक संहिताओं, शाखाओं, ब्राह्मण, 
आरण्यक्, उपनिषद् आदि का जो विस्तार हो चुका था उस वाङ् मय से उन्होंने 
अपने लिये शब्दसामग्री ली जिसका उन्होंने अष्टाध्यायी में उपयोग किया है। 
दूसरे निरुक्त और व्याकरण की जो सामग्री पहले से थी उसका उन्होंने संग्रह 
और सूक्ष्म अध्ययन किया। इसका प्रमाण भी अष्टाध्यायी में है, जैसा शाकटायन,
 शाकल्य, भारद्वाज, गार्ग्य, सेनक, आपिशलि, गालब और स्फोटायन आदि आचार्यों 
के मतों के उल्लेख से ज्ञात होता है। शाकटायन निश्चित रूप से पाणिनि से 
पूर्व के वैयाकरण थे, जैसा निरुक्तकार यास्क ने लिखा है। शाकटायन का मत था 
कि सब संज्ञा शब्द धातुओं से बनते हैं। पाणिनि ने इस मत को स्वीकार किया 
किंतु इस विषय में कोई आग्रह नहीं रखा और यह भी कहा कि बहुत से शब्द ऐसे भी
 हैं जो लोक की बोलचाल में आ गए हैं और उनसे धातु प्रत्यय की पकड़ नहीं की 
जा सकती। तीसरी सबसे महत्वपूर्ण बात पाणिनि ने यह की कि उन्होंने स्वयं लोक
 को अपनी आँखों से देखा और घूमकर लोगों के बहुमुखी जीवन का परिचय प्राप्त 
करके शब्दों को छाना। इस प्रकार से कितने ही सहस्र शब्दों को उन्होंने 
इकट्ठा किया। शब्दों का संकलन करके उन्होंने उनको वर्गीकृत किया और उनकी कई
 सूचियाँ बनाई। एक सूची 'धातु पाठ' की थी जिसे पाणिनि ने अष्टाध्यायी से 
अलग रखा है। उसमें १९४३ धातुएँ हैं। धातुपाठ में दो प्रकार की धातुएँ हैं<font padma_font_family_property="Symbol" face="Symbol">-</font>
१. जो पाणिनि से पहले साहित्य में प्रयुक्त हो चुकी थीं और दूसरी वे जो 
लोगों की बोलचाल में उन्हें मिली। उनकी दूसरी सूची में वेदों के अनेक 
आचार्य थे। किस आचार्य के नाम से कौन सा चरण प्रसिद्ध हुआ और उसमें 
पढ़नेवाले छात्र किस नाम से प्रसिद्ध थे और उन छंद या शाखाओं के क्या नाम 
थे, उन सब की निष्पत्ति भिन्न भिन्न प्रत्यय लगाकर पाणिनि ने दी है; जैसे 
एक आचार्य तित्तिरि थे। उनका चरण तैत्तरीय कहा जाता था और उस विद्यालय के 
छात्र एवं वहाँ की शाखा या संहिता भी तैत्तिरीय कहलाती थी। पाणिनि की तीसरी
 सूची 'गोत्रों' के संबंध में थी। मूल सात गोत्र वैदिक युग से ही चले आते 
थे। पाणिनि के काल तक आते आते उनका बहुत विस्तार हो गया था। गोत्रों की कई 
सूचियाँ श्रौत सूत्रों में हैं। जैसे बोधायन श्रौत सूत्र में जिसे महाप्रवर
 कांड कहते हैं। किंतु पाणिनि ने वैदिक और लौकिक दोनों भाषाओं के परिवार या
 कुटुंब के नामों की एक बहुत बड़ी सूची बनाई जिसमें आर्ष गोत्र और लौकिक 
गोत्र दोनों थे। छोटे मोटे पारिवारिक नाम या अल्लों को उन्होंने गोत्रावयव 
कहा हैं। एक गोत्र या परिवार में होनेवाला दादा, बूढ़े एवं चाचा (सपिंड 
स्थविर पिता, पुत्र, पौत्र) आदि व्यक्तियों के नाम कैसे रखे जाते थे, इसका 
ब्योरेवार उल्लेख पाणिनि ने किया है। बीसियों सूत्रों के साथ लगे हुए गणों 
में गोत्रों के अनेक नाम पाणिनि के 'गणपाठ' नामक परिशिष्ट ग्रंथ में हैं। 
पाणिनि की चौथी सूची भौगोलिक थी। पाणिनि का जन्मस्थान उत्तर पश्चिम में था,
 जिस प्रदेश को हम गांधार कहते हैं। यूनानी भूगोल लेखकों ने लिखा है कि 
उत्तर पश्चिम अर्थात् गांधार और पंजाब में लगभग ५०० ऐसे ग्राम थे जिनमें 
से प्रत्येक की जनसंख्या दस सहस्र के लगभग थी। पाणिनि ने उन ५०० ग्रामों के
 वास्तविक नाम भी दे दिए हैं जिनसे उनके भूगोल संबंधी गणों की सूचियाँ बनी 
हैं। ग्रामों और नगरों के उन नामों की पहचान टेढ़ा प्रश्न है, किंतु यदि 
बहुत परिश्रम किया जाय तो यह संभव है जैसे सुनेत और सिरसा पंजाब के दो छोटे
 गाँव हैं जिन्हें पाणिनि ने सुनेत्र और शैरीषक कहा है। पंजाब की अनेक 
जातियों के नाम उन गाँवों के अनुसार थे जहाँ वह जाति निवास करती थी या जहँा
 से उसके पूर्वज आए थे। इस प्रकार निवास और अभिजन (पूर्वजों का स्थान) इन 
दोनों से जो उपनाम बनते थे वे पुरुष नाम में जुड़ जाते थे क्योंकि ऐसे नाम 
भी भाषा के अंग थे।</font></p><font  size="4">
<p  >पाणिनि ने पंजाब के मध्यभाग
 में खड़े होकर अपनी दृष्टि पूर्व और पश्चिम की ओर दौड़ाई। उन्हें दो पहाड़ी 
इलाके दिखाई पड़े। पूर्व की ओर कुल्लू काँगड़ाँ जिसे उस समय त्रिगर्त कहते 
थे, पश्चिमी ओर का पहाड़ी प्रदेश वह था जो गांधार की पूर्वी राजधानी 
तक्षशिला से पश्चिमी राजधानी पुष्कलावती तक फैला था। इसी में वह प्रदेश था 
जिसे अब कबायली इलाका कहते हैं और जो सिंधु नद के उत्तर से दक्षिण तक 
व्याप्त था और जिसके उत्तरी छोर पर दरद (वर्तमान गिलगित) और दक्षिणी छोर पर
 सौबीर (वर्तमान सिंध) था। पाणिनि ने इस प्रदेश में रहनेवाले कबीलों की 
विस्तृत सूची बनाई और संविधानों का अध्ययन किया। इस प्रदेश को उस समय 
ग्रामणीय इलाका कहते थे क्योंकि इन कबीलों में, जैसा आज भी है और उस समय भी
 था, ग्रामणी शासन की प्रथा थी और ग्रामणी शब्द उनके नेता या शासक की पदवी 
थी। इन जातियों की शासनसभा को इस सम जिर्गा कहते हैं और पाणिनि के युग में 
उसे 'ब्रातपूग', 'संघ' या 'गण' कहते थे। वस्तुत: सब कबीलों के शासन का एक 
प्रकार न था किंतु वे संघ शासन के विकास की भिन्न भिन्न अवस्थाओं में थे। 
पाणिनि ने व्रात और पूग इन संज्ञाओं से बताया है कि इनमें से बहुत से 
कबीले उत्सेधजीवी या लूटपाट करके जीवन बिताते थे जो आज भी वहाँ के जीवन की 
सच्चाई है। उस समय ये सब कबीले या जातियाँ हिंदू थीं और उनके अधिपतियों के 
नाम संस्कृत भाषा के थे जैसे देवदत्तक, कबीले का पूर्वपुरुष या संस्थापक 
कोई देवदत्त था। अब नाम बदल गए हैं, किंतु बात वही है जैसे ईसाखेल कबीले का
 पूर्वज ईसा नामक कोई व्यक्ति था। इन कबीलों के बहुत से नाम पाणिनि के 
गणपाठ में मिलते हैं, जैसे अफरीदी और मोहमद जिन्हें पाणिनि ने आप्रीत और 
मधुमंत कहा है। पाणिनि की भौगोलिक सूचियों में एक सूची जनपदों की है। 
प्राचीन काल में अपना देश जनपद भूमियों में बैठा हुआ था। मध्य एशिया की 
वंक्षु नदी के उपरिभाग में स्थित कंबोज जनपद, पश्चिम में सौराष्ट्र का कच्छ
 जनपद, पूरब में असम प्रदेश का सूरमस जनपद (वर्तमान सूरमा घाटी) और दक्षिण 
में गोदावरी के किनारे अश्मक जनपद (वर्तमान पेठण) इन चार खूँटों के बीच में
 सारा भूभाग जनपदों में बँटा हुआ था और लोगों के राजनीतिक और सामाजिक जीवन 
एवं भाषाओं का जनपदीय विकास सहस्रों वर्षों से चला आता था।</p>
<p  >पाणिनि ने सहस्रों शब्दों 
की व्युत्पत्ति बताई जो अष्टाध्यागी के चौथे पाँचवें अध्यायों में है। 
ब्राह्मण, क्षत्रिय, सैनिक, व्यापारी किसान, रँगरेज, बढ़ई, रसोइए, मोची, 
ग्वाले, चरवाहे, गड़रिये, बुनकर, कुम्हार आदि सैकड़ों पेशेवर लोगों से 
मिलजुलकर पाणिनि ने उनके विशेष पेशे के शब्दों का संग्रह किया।</p>
<p  >पाणिनि ने यह बताया कि किस 
शब्द में कौन सा प्रत्यय लगता है। वर्णमाला के स्वर और व्यंजन रूप जो अक्षर
 है उन्हीं से प्रत्यय बनाए गए। जैसे<font padma_font_family_property="Symbol" face="Symbol">-</font>
वर्षा से वार्षिक, यहाँ मूल शब्द वर्षा है उससे इक् प्रत्यय जुड़ गया और वार्षिक अर्थात् वर्षा संबंधी यह शब्द बन गया।</p>
<p  >अष्टाध्यायी में तद्वितों 
का प्रकरण रोचक है। कहीं तो पाणिनि की सूक्ष्म छानबीन पर आश्चर्य होता हैं,
 जैसे व्यास नदी के उत्तरी किनारे की बाँगर भूमि में जो पक्के बारामासी 
कुएँ बनाए जाते थे उनके नामों का उच्चारण किसी दूसरे स्वर में किया जाता था
 और उसी के दक्खिनी किनारे पर खादर भूमि में हर साल जो कच्चे कुएँ खोद लिए 
जाते थे उनके नामों का स्वर कुछ भिन्न था। यह बात पाणिनि ने 'उदक् च 
बिपाशा' सूत्र में कही है। गायों और बैलों की तो जीवनकथा ही पाणिनि ने 
सूत्रों में भर दी है।</p>
<p  >आर्थिक जीवन का अध्ययन करते
 हुए पाणिनि ने उन सिक्कों को भी जाँचा जो बाजारों में चलते थे। जैसे 
'शतमान', 'कार्षापण', 'सुवर्ण', 'अंध', 'पाद', 'माशक' 'त्रिंशत्क' (तीस 
मासे या साठ रत्ती तौल का सिक्का), 'विंशतिक' (बीस मासे की तोल का सिक्का)।
 कुछ लोग अबला बदली से भी माल बेचते थे। उसे 'निमान' कहा जाता था।</p>
<p  >पाणिनि के काल में शिक्षा 
और वाङ् मय का बहुत विस्तार था। संस्कृत भाषा का उन्होंने बहुत ही गहरा 
अध्ययन किया था। वैदिक और लौकिक दोनों भाषाओं से वे पूर्णतया परिचित थे। 
उन्हीं की सामग्री से पाणिनि ने अपने व्याकरण की रचना की पर उसमें प्रधानता
 लौकिक संस्कृत की ही रखी। बोलचाल की लौकिक संस्कृत को उन्होंने भाषा कहा 
है। उन्होंने न केवल ग्रंथरचना को किंतु अध्यापन कार्य भी किया। (व्याकरण 
के उदाहरणों में उनके विषय का नाम कोत्स कहा है)। पाणिनि का शिक्षा विषयक 
संबंध, संभव है, तक्षशिला के विश्वविद्यालय से रहा हो। कहा जाता है, जब वे 
अपनी सामग्री का संग्रह कर चुके तो उन्होंने कुछ समय तक एकांतवास किया और 
अष्टाध्यायी की रचना की।</p>
<p  >पाणिनि का समय क्या था, इस 
विषय में कई मत हैं। कोई उन्हें ७वीं शती ई. पू., कोई ५वीं शती या चौथी शती
 ई. पू. का कहते हैं। पतंजलि ने लिखा है कि पाणिनि की अष्टाध्यायी का संबंध
 किसी एक वेद से नहीं बल्कि सभी वेदों की परिषदों से था (सर्व वेद परिषद)। 
पाणिनि के ग्रंथों की सर्वसम्मत प्रतिष्ठा का यह भी कारण हुआ।</p>
<p  >पाणिनि को किसी मतविशेष में
 पक्षपात न था। वे बुद्ध की मज्झिम पटिपदा या मध्यमार्ग के अनुयायी थे। 
शब्द का अर्थ एक व्यक्ति है या जाति, इस विषय में उन्होंने दोनों पक्षों को
 माना है। गऊ शब्द एक गाय का भी वाचक है और गऊ जाति का भी। वाजप्यायन और 
व्याडि नामक दो आचार्यों में भिन्न मतों का आग्रह या, पर पाणिनि ने सरलता 
से दोनों को स्वीकार कर लिया।</p>
<p  >पाणिनि से पूर्व एक 
प्रसिद्ध व्याकरण इंद्र का था। उसमें शब्दों का प्रातिकंठिक या प्रातिपदिक 
विचार किया गया था। उसी की परंपरा पाणिनि से पूर्व भारद्वाज आचार्य के 
व्याकरण में ली गई थी। पाणिनि ने उसपर विचार किया। बहुत सी पारिभाषिक 
संज्ञाएँ उन्होंने उससे ले लीं, जैसे सर्वनाम, अव्यय आदि और बहुत सी नई 
बनाई, जैसे टि, घु, भ आदि।</p>
<p  >पाणिनि के सूत्रों की शैली 
अत्यंत संक्षिप्त है। वे सूत्रयुग में ही हुए थे। श्रौत सूत्र, धर्म सूत्र,
 गृहस्थसूत्र, प्रातिशाख्य सूत्र भी इसी शैली में है किंतु पाणिनि के 
सूत्रों में जो निखार है वह अन्यत्र नहीं है। इसीलिये पाणिनि के सूत्रों को
 प्रतिष्णात सूत्र कहा गया है। पाणिनि ने वर्ण या वर्णमाला को १४ 
प्रत्याहार सूत्रों में बाँटा और उन्हें विशेष क्रम देकर ४२ प्रत्याहार 
सूत्र बनाए। पाणिनि की सबसे बड़ी विशेषता यही है जिससे वे थोड़े स्थान में 
अधिक सामग्री भर सके। यदि अष्टाध्यायी के अक्षरों को गिना जाय तो उसके ३९९५
 सूत्र एक सहस्र श्लोक के बराबर होते हैं। पाणिनि ने संक्षिप्त ग्रंथरचना 
की और भी कई युक्तियाँ निकालीं जैसे अधिकार और अनुवृत्ति अर्थात् सूत्र के
 एक या कई शब्दों को आगे के सूत्रों में ले जाना जिससे उन्हें दोहराना न 
पड़े। अर्थ करने की कुछ परिभाषाएँ भी उन्होंने बनाई। एक बड़ी विचित्र युक्ति 
उन्होंने असिद्ध सूत्रों की निकाली। अर्थात् बाद का सूत्र अपने से पहले के
 सूत्र के कार्य को ओझल कर दे। पाणिनि का यह असिद्ध नियम उनकी ऐसी तंत्र 
युक्ति थी जो संसार के अन्य किसी ग्रंथ में नही पाई जाती।</p>
<p  >पाणिनि को मांगलिक आचार्य 
कहा गया है। उनके हृदय की उदार वृत्ति मंगलात्मक कर्म और फल की इच्छुक थी। 
इसकी साक्षी यह है कि उन्होंने अपने शब्दानुशासन का आरंभ 'वृद्ध' शब्द से 
किया। कुछ विद्वान् कहते हैं कि पाणिनि के ग्रंथ में न केवल आदिमंगल बल्कि
 मध्यमंगल और अंतमंगल भी है। उनका अंतिम सूत्र अ आ है। ्ह्रस्वकार 
वर्णसमन्वय का मूल है। पाणिनि को सुहृद्भूत आचार्य अर्थात् सबके मित्र एवं
 प्रमाणभूत आचार्य भी कहा है।</p>
</font><font size="2"> 
<p><font  size="4"><font    size="4">पंतजलि 
  का कहना है कि 
  पाणिनि ने जो 
  सूत्र एक बार लिखा 
  उसे काटा नहीं। 
  व्याकरण में उनके 
  प्रत्येक अक्षर का 
  प्रमाण माना जाता 
  है। शिष्य, गुरु, लोक 
  और वेद धातुलि 
  शब्द और देशी 
  शब्द जिस ओर आचार्य 
  ने दृष्टि डाली उसे 
  ही रस से सींच 
  दिया। आज भी पाणिनि 
  'शब्द:लोके प्रकाशते', 
  अर्थात् उनका नाम 
  सर्वत्र प्रकाशित 
  है।</font></font></p>
<p><font    size="4">((स्व.) वासुदेव 
  शरण अग्रवाल)</font></p>
</font>
</body></html>