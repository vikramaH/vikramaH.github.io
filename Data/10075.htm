<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अंत:स्राव 
  विद्या</b></font><font    size="4"> (एंडोक्राइनॉलोजी) 
  आयुर्विज्ञान की 
  वह शाखा है जिसमें 
  शरीर में अंतस्राव 
  या हारमोन्स 
  उत्पन्न करने वाली 
  ग्रंथियों का अध्ययन 
  किया जाता है। 
  उत्पन्न होने वाले 
  हारमोन का 
  अध्ययन भी इसी विद्या 
  का एक अंश है। हारमोन 
  विशिष्ट रासायनिक 
  वस्तुएँ हैं जो शरीर 
  की कई ग्रंथियों 
  में उत्पन्न होती 
  हैं। ये हारमोन 
  अपनी ग्रंथियों 
  से निकलकर रक्त 
  में या अन्य शारीरिक 
  द्रवों में, जैसे 
  लसीका आदि में, 
  मिल जाते हैं 
  और अंगों में 
  पहुँचकर उनसे 
  विशिष्ट क्रियाएँ 
  करवाते हैं। हारमोन 
  शब्द ग्रीक भाषा 
  से लिया गया 
  है। सबसे पहले 
  सन् १९०२ में बेलिस 
  और स्टार्लिंग 
  ने इस शब्द का प्रयोग 
  किया था। सभी 
  अंतस्रावी ग्रंथियाँ 
  हारमोन उत्पन्न 
  करती हैं।</font></p>
<font  size="4"> 
<p  ><b  >इतिहास<font padma_font_family_property="Symbol" face="Symbol">-</font> 
  </b>सबसे पहले कुछ 
  ग्रीक विद्वानों 
  ने शरीर की 
  कई ग्रंथियों 
  का वर्णन किया 
  था। तभी से इस 
  विद्या के विकास 
  का इतिहास प्रारंभ 
  होता है। १६वीं 
  और १७वीं शताब्दी 
  में इटली के शरीरवेत्ता 
  बेजेलियस और 
  आक्सफोर्ड के टामस 
  बेजेलियस, टामस 
  व्हार्टन और लीवर 
  नामक विद्वानों 
  ने इस विद्या की अभिवृद्धि 
  की। सूक्ष्मदर्शी द्वारा 
  इन ग्रंथियों की 
  रचना का ज्ञान 
  प्राप्त होने से 
  १९वीं शताब्दी में 
  इस विद्या की असीम 
  उन्नति हुई। अब भी 
  अध्ययन जारी है 
  और अन्च कई विधियों 
  द्वारा अन्वेषण हो 
  रह हैं।</p>
<p  > यकृत और अंड 
  ग्रंथियों का ज्ञान 
  प्राचीनकाल से 
  था। अरस्तू ने डिंबग्रंथि 
  का वर्णन <font padma_font_family_property="Symbol" face="Symbol">¢</font> 
  काप्रियाका <font padma_font_family_property="Symbol" face="Symbol">¢</font> 
  नाम से किया 
  था। अवटुका (थॉइरायड) 
  का पहले पहल 
  वर्णन गैलेन 
  ने किया था। टॉमस 
  व्हार्टन (१६१४-१६४५) ने इसका 
  विस्तार किया 
  और प्रथम बार 
  इसे थॉइरायड 
  नाम दिया। इसकी 
  सूक्ष्म रचना का 
  पूर्ण ज्ञान १९वीं 
  शताब्दी में हो 
  सका। पीयूषिका 
  (पिट्यूटैरी) ग्रंथि 
  का वर्णन पहले 
  गैलेन और फिर 
  बेजेलियस ने 
  किया। तत्पश्चात् 
  व्हार्टन और टामस 
  विली (१६२१-१६७५) ने इसका 
  पूरा अध्ययन किया। 
  इसकी सूक्ष्म रचना 
  हैनोवर ने 
  १८१४ में ज्ञात की।</p>
<p  > अधिवृक्क ग्रंथियों 
  का वर्णन पहले 
  पहल गैलेन ने 
  और फिर सूक्ष्म 
  रूप से बार्थोलियस 
  यूस्टेशियस (१६१४-१६६४) 
  ने किया। सुप्रारीनल</p>
<p  >कैप्स्यूल शब्द का 
  प्रयोग प्रथम बार 
  जा रियोलान 
  (१५८०-१६५७) ने किया। इसकी 
  सूक्ष्म रचना का 
  अध्ययन ऐकर (१८१६-१८८४) और 
  आर्नाल्ड (१८६६) ने प्रारंभ 
  किया।</p>
<p  > पिनियल ग्रंथि 
  का वर्णन गैलेन 
  ने किया और 
  टामस व्हार्टन 
  ने इसकी रचना 
  का अध्ययन किया। 
  थाइमस ग्रंथि का 
  वर्णन प्रथम शताब्दी 
  में रूफास द्वारा 
  मिलता है। अग्नाशय 
  के अंतस्रावी भाग 
  का वर्णन लैगरहैंस 
  ने १८६८ में किया जो 
  उसी के नाम से 
  लैंगरहैंस की 
  द्वीपिकाएँ कहलाती 
  हैं। विक्टर सैंडस्टॉर्म 
  ने १८८० में परा-अवटुका 
  (पैराथाइरॉयड) 
  का वर्णन किया। 
  अब उसकी सूक्ष्म रचना 
  और क्रियाओं 
  का अध्ययन हो रहा 
  है। </p>
<p  > यद्यपि इन ग्रंथियों 
  की स्थिति और 
  रचना का पता 
  लग गया था, फिर 
  भी इनकी क्रिया 
  का ज्ञान बहुत 
  पीछे हुआ। हिप्पोक्रेटीज 
  और अरस्तू अंडग्रंथियों 
  का पुरुषत्व के 
  साथ संबंध समझते 
  थे और अरस्तू 
  ने डिंबग्रंथियों 
  के छेदन के प्रभाव 
  का उल्लेख भी किया 
  है, किंतु पूर्वोक्त 
  ग्रंथियों की क्रिया 
  के स्वरूप का यथार्थ 
  ज्ञान उन्हें नहीं हो 
  सका था। इस क्रिया 
  का कुछ अनुमान 
  कर सकने वाला 
  प्रथम व्याक्ति टामस 
  विली था। इसी प्रकार 
  पीयूषिका ग्रंथि 
  का स्राव सीधे 
  रक्त में चले जाने 
  की बात रिचार्ड 
  लोवर ने सर्वप्रथम 
  कही थी। अवटका 
  के संबंध में इसी 
  प्रकार का मत 
  टामस रूयश ने 
  प्रगट किया।</p>
<p  > इस संबंध में जान 
  हंटर (१७२३-९३) के समय 
  से नया युग आरंभ 
  हुआ। अन्वेषण विधि 
  का उसने रूप ही 
  पलट दिया। ग्रंथि 
  की रचना, उसकी 
  क्रिया (फिज़ियोलॉजी), 
  उस पर प्रयोगों 
  से फल तथा उससे 
  संबद्ध रोग लक्षणों 
  का समन्वय करके 
  विचार करने 
  के पश्चात् परिणाम 
  पर पहुँचने 
  की विधि का उसने 
  अनुसरण किया। 
  श्री हंटर प्रथम 
  अन्वेषणकर्ता थे 
  जिन्होंने प्रयोग 
  प्रारंभ किए और 
  प्रजनन ग्रंथियों 
  तथा यौन संबंधी 
  लक्षणों-पुरुषों 
  में छाती पर बाल 
  उगना, दाढी मूँछ 
  निकलना, स्वर 
  की मंद्रता आदि-का 
  घनिष्ठ संबंध 
  प्रदर्शित किया। 
  सन् १८२७ में ऐस्ले कूपर 
  ने प्रथम अवटुका 
  छेदन किया। इसके 
  पश्चात् अंतस्राव 
  के मत को विद्वानों 
  ने स्वीकार कर 
  लिया, और सन् 
  १८५५ में क्लोडबार्ड, 
  टॉमस ऐडिसन 
  और ब्राउन सीकर्ड 
  के प्रयोगों से 
  अंतस्राव का सिद्धांत 
  सर्वमान्य हो 
  गया। ब्राउन सीकर्ड 
  ने जो प्रयोग 
  यकृत पर किए 
  थे उनके आधार 
  पर उसने यह मत 
  प्रकाशित किया 
  कि शरीर की 
  अनेक ग्रंथियाँ, 
  जैसे यकृत, प्लीहा, 
  लसीका ग्रंथियाँ, 
  पीयूषिका, थाइमस, 
  अवटुका, अधिवृक्क, 
  ये सब दो प्रकार 
  से स्राव बनाती 
  हैं,एक अत:स्राव, जो 
  सीधा वहीं से 
  शरीर में शोषित 
  हो जाता है, 
  और दूसरा 
  बहिस्राव, जो 
  ग्रंथि से एक नलिका 
  द्वारा बाहर 
  निकलता है तथा 
  शरीर की आंतरिक 
  दशाओं और क्रियाओं 
  का नियंत्रण करता 
  है। उसने यह भी 
  समझ लिया कि 
  ये ग्रंथियाँ तंत्रिकातंत्र 
  (नर्वस सिस्टम) के 
  अधीन हैं।एक वर्ष 
  के पश्चात् उसने 
  प्रथम अधिवृक्कछेदन 
  (ऐड्रिनेलैक्टोमी) 
  किया। इसी वर्ष 
  टामस ऐडिसन</p>
<p  ><font padma_font_family_property="Symbol" face="Symbol">¢</font> अधिवृक्कसंपुट 
  के रोग<font padma_font_family_property="Symbol" face="Symbol">¢</font> 
  नामक लेख प्रकाशित 
  किया जिससे अंतस्राव 
  के सिद्धांत भली-भाँति 
  प्रमाणित हो गए।</p>
<p  > यद्यपि हिप्पोक्रेटीज 
  के समय से विद्वानों 
  ने इन ग्रंथियों 
  के विकारों 
  से उत्पन्न लक्षणों 
  का वर्णन किया 
  है, तथापि ऐडिसन 
  का रोग प्रथम 
  अंतस्रावी रोग 
  था जिसकी खोज 
  और विवेचना 
  पूर्णतया की 
  गई। अवटुका के 
  रोगों का वर्णन 
  चार्ल्स हिल्टन, फ़ाग, 
  विलियम गल आदि 
  ने किया। प्रयोगशालाओं 
  में ग्रंथियों से 
  उनका सत्व तथा हारमोन 
  पृथक् किए गए और 
  उनको मुँह से 
  खिलाकर तथा 
  इंजेक्शन द्वारा 
  देकर उनका प्रभाव 
  देखा गया। सन् 
  १९०१ में अधिवृक्क से 
  ऐड्रिनैलिन पृथक् 
  किया गया। कैंडल 
  ने अवटुका से थाइरॉक्सीन 
  और बैटिंग तथा 
  बेस्ट ने पक्वाशय 
  से इंस्यूलिन पृथक् 
  किया। ऐलेन ने 
  ईस्ट्रिन और 
  कॉक ने टेस्टोस्टेरोन 
  पृथक किए। इन रासायनिक 
  प्रयोगों से इन 
  वस्तुओं के रासायनिक 
  संघटन का भी 
  अध्ययन किया गया, 
  जिसका परिणाम 
  यह हुआ कि रसायनज्ञों 
  ने इन वस्तुओं को 
  प्रयोगशालाओं 
  में तैयार कर 
  लिया। इन कृत्रिम 
  प्रकार से बनाए 
  हुए पदार्थों को 
  हारमोनॉएड 
  नाम दिया गया 
  है। आजकल इन्हीं 
  का बहुत प्रयोग 
  होता है।</p>
<p  > इन अंतस्रावी ग्रंथियों 
  को पहले एक-दूसरे 
  से पृथक् समझा 
  जाता था, किंतु 
  अब ज्ञात हुआ है 
  कि ये सब एक-दूसरे 
  से संबद्ध हैं और 
  पीयूषिका ग्रंथि 
  तथा मस्तिष्क का 
  मैलेमस भाग 
  उनका संबंध स्थापित 
  करते हैं। अत मस्तिष्क 
  ही अंतस्रावी तंत्र 
  का केंद्र है।</p>
<p  > शरीर में निम्नलिखित 
  मुख्य अंतस्रावी 
  ग्रंथियाँ हैं: पीयूषिका 
  (पिट्यूटैरी), 
  अधिवृक्क (ऐड्रोनल), 
  अवटुका (थाइरॉइड), 
  उपावटुका (पैराथाइरॉयड), 
  अंडग्रंथि (टेस्टीज), 
  डिंबग्रंथि (ओवैरी), 
  पिनियल, लैंगरहैंस 
  की द्वीपिकाएँ 
  और थाइमस।</p>
</font> 
<p><img src="10075_files/10075-1.jpg" align="left" width="250" height="330"></p>
<font  size="4"> 
<ol>
  <li  ><b  >पीयूषिका<font padma_font_family_property="Symbol" face="Symbol">-</font> 
    </b> मनुष्य के शरीर 
    में यह एक मटर 
    के समान ग्रंथि 
    मस्तिष्क के अग्र भाग 
    के नल से एक वृंत 
    (डंठल) सरीखे 
    भाग द्वारा लगी 
    और नीचे को 
    लटकती रहती 
    है। इसमें तीन 
    भाग हैं- अग्रिम, मध्य 
    और पश्च खंडिकाएँ 
    (लोब)। अग्रिम खंडिका 
    में बनने वाले 
    हारमोनों 
    के नाम ये हैं: 
    (१) बीज-पुटक-उत्तेजक 
    (एफ.एस.एस.), (२) ल्यूटीनाकरक 
    (एल.एस.), (३) अधिवृक्क-प्रांतस्था-पोषक 
    (ए.सी.टी.एच.), (४) अवटुकापोषक 
    (टी.एच.), (५) वर्धक (शोथ 
    हारमोन)। मध्यखंडिका 
    मध्यनी (इंटर मिडिल) 
    हारमोन बनाती 
    है। पश्चखंडिका 
    पिट्यूटरीन 
    हारमोन बनाती 
    है। इसमें दो हारमोन 
    होते हैं। एक गर्भाशय 
    का संकोच बढ़ाता 
    है और दूसरे 
    से रक्तवाहिनियाँ 
    संकुचित होती 
    हैं। यदि इस ग्रंथि 
    की क्रिया बढ़ जाती 
    है तो प्रजनन 
    अंगों की अत्यंत 
    वृद्धि होती है 
    और यदि शरीर 
    का वृद्धिकाल 
    समाप्त नहीं हो 
    चुका रहता है 
    तो दीर्घकायता 
    उत्पन्न हो जाती 
    है जिसमें शरीर 
    की अतिवृद्धि होती 
    है। परंतु यदि 
    वृद्धिकाल समाप्त 
    हो चुका रहता 
    है यो पीयूषिका 
    की अतिशय क्रियाशीलता 
    का परिणाम 
    ऐक्रोमेगैली 
    नामक दशा होती 
    है, जिसमें मुख 
    अँगुलियों, कंठ 
    आदि में सूजन 
    आ जाती है।</li>
</ol>
<p  > अग्रिम खंडिका के 
  अर्बुद (ट्यूमर) 
  से कशिंग का रोग 
  उत्पन्न होता है। 
  पीयूषिका के 
  क्रिय्ह्राास से मैथुनी 
  असमर्थता, शिशुता 
  (इनफैंटाइलिज्म), 
  शरीर में वसा 
  की अतिवृद्धि तथा 
  मूत्रबाहुल्य, ये 
  सब दशाएँ उत्पन्न होती 
  हैं। पूर्व खंडिका 
  की क्रिया के अत्यंत 
  ्ह्रास से रोगी 
  कृश हो जाता 
  है और मैथुन 
  शक्ति नष्ट है जाती 
  है। इसे साइमंड 
  का रोग कहते 
  हो</p>
<p  ><b  >अधिवृक्क (ऐड्रिनल्स)</b> 
  <font padma_font_family_property="Symbol" face="Symbol">-</font> ये दो त्रिकोणाकार 
  ग्रंथियाँ हैं जो 
  उदर के भीतर 
  दाहिनी ओर 
  या बाएँ वृक्क के 
  ऊपरी गोल सिरे 
  पर मुर्गे के कलगी 
  की भाँति स्थिर 
  रहती हैं। ग्रंथि 
  में दो भाग होते 
  हैं, एक बाहर का 
  भाग, जो बहिस्था 
  (कॉर्टेक्स) कहलाता 
  है और दूसरा 
  इसके भीतर का 
  अंतस्था (मैडुला)। 
  बहिस्था भाग जीवन 
  के लिए अत्यंत आवश्यक 
  है। लगभग दो 
  दर्जन रासायनिक 
  पदार्थ (रवेदार 
  स्टिअराइड), इस भाग 
  से पृथक् किए 
  जा चुके हैं। उनमें 
  से कुछ ही शारीरिक 
  क्रियाओं से संबद्ध 
  पाए गए हैं। बहिस्था 
  भाग का विद्युद्विश्लेष्यों 
  (इलेक्ट्रोलाइट्स) 
  के चयापचय और 
  कारबोहाइड्रेट 
  के चयापचय से 
  घनिष्ठ संबंध 
  है। वृक्कों की 
  क्रिया, शारीरिक 
  वृद्धि, सहन शक्ति, 
  रक्तचाप और 
  पेशियों का संकोच, 
  ये सब बहुत कुछ 
  बहिस्था भाग पर 
  निर्भर हैं। इस 
  भाग में जो हारमोन 
  बनते हैं उनमें 
  कार्टिसोन, हाइड्रोकार्टिसोन, 
  प्रेडनीसोन और 
  प्रेडनीसोलोन 
  का प्रयोग चिकित्सा 
  में बहुत किया 
  जाता है। बहुत 
  से रोगों में 
  उनका अद्भुत प्रभाव 
  पाया गया है 
  और रोगियों 
  की जीवनरक्षा 
  हुई है। विशेष 
  बात यह है कि 
  ये हारमोन 
  अंतस्रावी ग्रंथियों 
  के रोगों के 
  अतिरिक्त कई अन्य 
  रोगों में भी 
  अत्यंत उपयोगी 
  पाए गए हैं। कहा जाता 
  है कि यदि क्षयजन्य 
  मस्तिष्कवरणार्ति 
  (ट्यूबर्क्युलर मेनिन्जाइटिस) 
  की चिकित्सा में 
  अन्य औषधियों 
  के साथ कार्टिसोन 
  का भी प्रयोग 
  किया जाए तो 
  लाभ या रोगमुक्ति 
  निश्चित है।</p>
<p  > मध्यस्था भाग जीवन 
  के लिए अनिवार्य 
  नहीं है। उसमें ऐड्रिनैलिन 
  तथा नौर ऐड्रिनैलिन 
  नामक हारमोन 
  बनते हैं।</p>
<p  > बहिस्था की अतिक्रिया 
  से पुरुषों में 
  स्त्रीत्व के से लक्षण 
  प्रगट हो जाते 
  हैं। उसकी क्रिया 
  के ्ह्रास का परिणाम 
  ऐडिसन का रोग 
  होता है जिसमें 
  रक्तदाब का कम 
  हो जाना, दुर्बलता, 
  दस्त आना और 
  त्वचा में रंग के 
  कणों का एकत्र होना 
  विशेष लक्षण होते 
  हैं।</p>
<p  ><b  >अवटुका ग्रंथि 
  (थाइरॉयड)<font padma_font_family_property="Symbol" face="Symbol">-</font> 
  </b> यह ग्रंथि गले 
  में श्वासनाल पर 
  टैटुवे से नीचे 
  घोड़े की काठी 
  के समान स्थित 
  है। इसके दोनों 
  खंड नाल के दोनों 
  और रहते हैं 
  और बीच का, 
  उन दोनों को 
  जोड़नेवाला, 
  भाग नाल के सामने 
  रहता है। इस ग्रंथि 
  में थाइराँक्सीन 
  नामक हारमोन 
  बनता है। इसको 
  प्रयोगशालाओं 
  में भी तैयार 
  किया गया है। 
  इसका स्त्राव पीयूषिका 
  के अवटुकापोषक 
  हारमोन द्वारा 
  नियंत्रित रहता 
  है। यह वस्तु मौलिक 
  चयापचय गति 
  (बेसल मेटाबोलिक 
  रेट, बी.एम.आर.), 
  नाड़ीगति तथा 
  रक्तदाब को बढाती 
  है।इस ग्रथिं की अतिक्रिया 
  से मौलिक चयापचय 
  गति तथा नाड़ी 
  की गति बढ जाती 
  है। ्ह्रदय की धड़कन 
  भी बढ़ जाती है। 
  नेत्र बाहर निकलते 
  हुए से दिखाई 
  पडते हैं। ग्रथिं में 
  रक्त का संचार 
  अधिक हो जाता 
  है। ग्रंथि की क्रिया 
  के कम होने से 
  बालकों में वामनता 
  (क्रेटिनिज्म) की 
  और अधिक आयुवालों 
  में मिक्सोडीमा 
  की दशा उत्पन हो 
  जाती है। वामनता 
  में शरीर की 
  वृद्धि नहीं होती 
  । १५-२० वर्ष का व्यक्ति 
  सात आठ वर्ष का 
  सा दिखाई पड़ता 
  है। बुदिध का 
  विकास भी नहीं 
  होता। पेट आगे 
  को बढा हुआ, 
  मुख खुला हुआ 
  और उससे राल 
  चूती हुई तथा 
  बुदिध मंद रहती 
  है। मिक्सोडीमा 
  में हाथ तथा मुख 
  पर वसा (चर्बी 
  एकत्र हो जाती 
  है, आकृति भारी 
  या मोटी दिखाई 
  देती है। ग्रंथि 
  के सत्व (एक्सट्रैक्ट) 
  खिलाने से ये 
  दशाएँ दूर हो 
  जाती हैं ।</p>
<p  ><b  >उपावटुका (पैराथाइराँयड)<font padma_font_family_property="Symbol" face="Symbol">-</font> 
  </b> ये चार छोटी-छोटी 
  ग्रंथियाँ होती 
  हैं। अवटुका ग्रंथि 
  के प्रत्येक खंड के 
  पृष्ठ पर ऊपर 
  और नीचे के 
  ध्रुवों के पास 
  एक-एक ग्रंथि स्थित 
  रहती है और 
  उससे उसका निकट 
  संबंध रहता 
  है। इन ग्रंथियों 
  का हारमोन 
  कैल्सियम के चयापचय 
  का नियंत्रण करता 
  है। कैल्सियम के 
  स्वांगीकरण के 
  लिए यह हारमोन 
  आवश्यक है। इसकी 
  प्रतिक्रिया से कैल्सियम, 
  फास्फेट के रूप 
  में, मूत्र द्वारा 
  अधिक मात्रा में 
  निकलने लगता 
  है जिससे अस्थियाँ 
  विकृत हो जाती 
  हैं और औस्टिआइटिस 
  फ़ाइब्रोसा नामक 
  रोग हो जाता 
  है। इसकी क्रिया 
  कम होने पर 
  टेटैनी रोग 
  होता है।</p>
<p  ><b  >प्रजनन ग्रंथियाँ<font padma_font_family_property="Symbol" face="Symbol">-</font> 
  </b> प्रजनन ग्रंथियाँ 
  दो हैं, अंडग्रंथि 
  (टेस्टीज़) और 
  डिंबग्रंथि (ओवैरी)। 
  पहली ग्रंथि पुरुष 
  में होती है और 
  दूसरी स्त्री में।</p>
<p  ><b  >अंडग्रंथि<font padma_font_family_property="Symbol" face="Symbol">-</font> 
  </b> अंडकोष में दोनों 
  ओर एक-एक ग्रंथि 
  होती है। इस ग्रंथि 
  की मुख्य क्रिया 
  शुक्राणु उत्पन्न करना 
  है जिससे संतानोत्पत्ति 
  हो और वंश 
  की रक्षा हो। ये 
  वीर्य के साथ 
  एक वाहनी नलिका 
  द्वारा ग्रंथि से 
  बाहर निकलकर 
  और स्त्री के डिंब 
  से मिलकर गर्भोत्पत्ति 
  करते हैं। इस ग्रंथि 
  में एक दूसरा 
  अंतस्राव बनता 
  है जो टेस्टॉस्टेरोन 
  कहलाता है। यह 
  स्राव सीधा शरीर 
  में व्याप्त हो जाता 
  है, बाहर नहीं 
  आता। यह शुक्राणुओं 
  की उत्पत्ति के लिए 
  आवश्यक है। पुरुष 
  में पुरुषत्व के 
  लक्षण यही उत्पन्न 
  करता है। पुरुष 
  की जननेंद्रियों 
  की वृद्धि इसी पर 
  निर्भर रहती 
  है। पीयूषिका 
  के अग्रखंड में का 
  स्राव इस हारमोन 
  की उत्पत्ति को बढ़ाता 
  है।</p>
<p  ><b  >डिंबग्रंथि<font padma_font_family_property="Symbol" face="Symbol">-</font> 
  </b> डिंबग्रंथियाँ 
  स्त्रियों के उदर 
  के निचले भाग 
  में, जिसे श्रोणि 
  कहते हैं, होती 
  हैं। प्रत्येक ओर 
  एक ग्रंथि होती 
  है। इनका मुख्य कार्य 
  डिंब उत्पन्न करना 
  है। डिंब और शुक्राणु 
  के संयोग से 
  गर्भ की स्थापना 
  होती है। इसमें 
  से जो अंतस्राव 
  बनता है वह स्त्रियों 
  में स्त्रीत्व के लक्षण 
  उत्पन्न करता है। 
  स्त्रियों के रजोधर्म 
  का भी यही कारण 
  होता है। किंतु 
  यह क्रिया निश्चित 
  कालांतर से 
  होती है; समय 
  आने पर ग्रंथि 
  तथा अन्य जननेंद्रियों 
  के रूप में तथा 
  उनकी क्रिया में 
  भी अंतर आ जाता 
  है।</p>
<p  ><b  >लैंगरहैंस की 
  द्वीपिकाएँ<font padma_font_family_property="Symbol" face="Symbol">-</font> 
  </b>अग्न्याशय ग्रंथि 
  में कोशिकाओं 
  के समूह कई स्थानों 
  में पाए जाते हैं। 
  इन समूहों का 
  वर्णन सबसे पहले 
  लैंगरहैंस ने 
  किया था। इसी कारण 
  ये समूह लैंगरहैंस 
  की द्वीपिकाएँ 
  कहलाते हैं। यद्यपि 
  इनकी कोशिकाएँ 
  अग्न्याशय ग्रंथि में 
  स्थित होती हैं 
  तो भी स्वयं ग्रंथि 
  की कोशिकाओं 
  से ये आकार तथा 
  रचना में भिन्न 
  होती हैं। इनके 
  द्वारा उत्पन्न हारमोन 
  इंस्यूलीन कहलाता 
  है जो कारबोहाइड्रेट 
  के चयापचय का 
  नियंत्रण करता 
  है। इस हारमोन 
  की कमी से मधुमेह 
  रोग (डायबिटीज) 
  हो जाता है।</p>
<p  > इसी प्रकार अंड तथा 
  अग्न्याशय और कुछ 
  अन्य ग्रंथियों में 
  भी अंत तथा बहि 
  दोनों प्रकार 
  के स्राव बनते 
  हैं।</p>
<p  ><b  > थाइमस<font padma_font_family_property="Symbol" face="Symbol">-</font> 
  </b>यह ग्रंथि वक्ष के 
  अग्र अंतराल में 
  स्थित है। युवावस्था 
  के प्रारंभ तक 
  यह ग्रंथि बढ़ती 
  रहती है। उसके 
  पश्चात् इसका ्ह्रास 
  होने लगता है। 
  इस ग्रंथि की क्रिया 
  अभी तक नहीं ज्ञात 
  हो सकी है। (विशेष 
  द्र. हारमोन)। 								(शि. 
  श. मि.)</p>
</font><b></b>
<p><font  size="5"><b></b></font></p>
</body></html>