<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >किनाराम, बाबा</b></font><font    size="4">
 उत्तर भारतीय संत परंपरा के एक प्रसिद्ध संत जिनकी यश: सुरभि परवर्त्ती 
काल में संपूर्ण भारत में फैल गई। वाराणसी की चंदोली तहसील के ग्राम रामगढ़ 
में एक कुलीन रघुवंशी क्षत्रिय परिवार में संवत् १६८४ वि० में इनका जन्म 
हुआ। बचपन से ही आध्यात्मिक संस्कार अत्यंत प्रबल थे। तत्कालीन रीत्यनुसार 
बारह वर्षों की अल्प वय में, इनकी घोर अनिच्छा रहते हुए भी, विवाह कर दिया 
गया किंतु दो तीन वर्षों बाद द्विरागमन की पूर्व संध्या को इन्होंने 
हठपूर्वक माँ से माँगकर दूध भात खाया। उन दिनों दूध भात मृतक संस्कार के 
बाद अवश्य खाया जाता था। दूसरे दिन सबेरे ही वधू के देहांत का समाचार आ 
गया। सबको आश्चर्य हुआ कि इन्हें पत्नी की मृत्यु का पूर्वाभास कैसे हो 
गया। </font></p><font  size="4">
<p  >यह विरक्त तो रहते ही थे, 
घर से भी निकल पड़े और घूमते-फिरते गाजीपुर जिले के कारों ग्राम में 
रामानुजी महात्मा शिवाराम की सेवा में पहुँचे। कुछ समय बाद दीक्षा देने के 
पूर्व महात्मा जी ने परीक्षार्थ इनसे स्नान ध्यान के सामान लेकर गंगातट पर 
चलने को कहा। यह शिवाराम जी की पूजनादि की सामग्री लेकर गंगातट से कुछ दूर 
पहुँच कर रुक गए तथा गंगाजी को झुककर प्रणाम करने लगे। जब सिर उठाया तब 
देखा कि भागीरथी का जल बढ़कर इनके चरणों तक पहुँच गया है। इन्होंने इस घटना 
को गुरु की महिमा मानी। शिवाराम जी दूर से यह सब देख रहे थे। उन्होंने 
किशोर किनाराम को असामान्य सिद्ध माना तथा मंत्र दीक्षा दी। पत्नी की 
मृत्यु के बाद शिवाराम जी ने जब पुनर्विवाह किया तब किनाराम जी ने उन्हें 
छोड़ दिया। घूमते-घामते नईडीह गाँव पहुँचे। वहाँ एक वृद्धा बहुत रो कलप रही 
थी। पूछने पर उसने बताया कि उसके एकमात्र पुत्र को बकाया लगान के बदले 
जमींदार के सिपाही पकड़ ले गए हैं। किनाराम जी ने वृद्धा के साथ जमींदार के 
द्वार पर जाकर देखा कि वह लड़का धूप में बैठा रखा है। जमींदार से उसे मुक्त 
करने का आग्रह व्यर्थ गया तब किनाराम ने जमींदार से कहा-जहाँ लड़का बैठा है 
वहाँ की धरती खुदवा ले और जितना तेरा रुपया हो, वहाँ से ले ले। हाथ दो हाथ 
गहराई तक खुदवाने पर वहाँ अशेष रु पए पड़े देखकर सब स्तंभित रह गए। लड़का तो 
तुरंत बंधनमुक्त कर ही दिया गया, जमींदार ने बहुत बहुत क्षमा मांगी। बुढ़िया
 ने वह लड़का किनाराम जी को ही सौंप दिया। बीजाराम उसका नाम था और संभवत: 
किनाराम जी के शरीर त्याग पश्चात् वाराणसी के उनके मठ की गद्दी पर वही 
अधिष्ठित हुआ।</p>
<p  >औघड़ों के मान्य स्थल गिरनार
 पर किनाराम जी को दत्तात्रेय के स्वयं दर्शन हुए थे जो रुद्र के बाद औघड़पन
 के द्वितीय प्रतिष्ठापक माने जाते हैं। ऐसी मान्यता है कि परम सिद्ध औघड़ों
 को भगवान् दत्तात्रेय के दर्शन गिरनार पर आज भी होते है वर्तमान काल में,
 किनारामी औघड़पंथी परमसिद्धों की बारहवीं पीढ़ी में, वाराण्सीस्थ औघड़ बाबा 
भगवान राम को भी गिरनार पर्वत पर ही दत्तात्रेय जी का प्रत्यक्ष दर्शन हुआ 
था। गिरनार के बाद किनाराम जी बीजाराम के साथ जूनागढ़ पहुँचे। वहाँ भिक्षा 
माँगने के अपराध में उस समय के नवाब के आदमियों ने बीजाराम को जेल में बंद 
कर दिया तथा वहाँ रखी ९८१ चक्कियों में से, जिनमें से अधिकतर पहले से ही 
बंदी साधु संत चला रहे थे, एक चक्की इनको भी चलाने को दे दिया। किनाराम जी 
ने सिद्धिबल से यह जान लिया तथा दूसरे दिन स्वयं नगर में जाकर भिक्षा 
माँगने लगे। वह भी कारागार पहुँचाए गए और उन्हें भी चलाने के लिए चक्की दी 
गई। बाबा ने बिना हाथ लगाए चक्की से चलने को कहा किंतु यह तो उनकी लीला थी,
 चक्की नहीं चली। तब उन्होंने पास ही पड़ी एक लकड़ी उठाकर चक्की पर मारी। 
आश्चर्य कि सब ९८१ चक्कियाँ अपने आप चलने लगीं। समाचार पाकर नवाब ने बहुत 
क्षमा माँगी और बाबा के आदेशानुसार यह वचन दिया कि उस दिन से जो भी साधु 
महात्मा जूनागढ़ आएँगे उन्हें बाबा के नाम पर ढाई पाव आटा रोज दिया जाएगा। 
नवाब की वंशपरंपरा भी बाबा के आशीर्वाद से ही चली।</p>
<p  >उत्तराखंड हिमालय में बहुत 
वर्षों तक कठोर तपस्या करने के बाद किनाराम जी वाराणसी के हरिश्चंद्र घाट 
के श्मशान पर रहनेवाले औघड़ बाबा कालूराम (कहते हैं, यह स्वयं भगवान 
दत्तात्रेय थे) के पास पहुँचे। कालूराम जी बड़े प्रेम से दाह किए हुए शवों 
की बिखरी पड़ी खोपड़ियों को अपने पास बुला-बुलाकर चने खिलाते थे। किनाराम को 
यह व्यर्थ का खिलवाड़ लगा और उन्होंने अपनी सिद्धि शक्ति से खोपड़ियों का 
चलना बंद कर दिया। कालूराम ने ध्यान लगाकर समझ लिया कि यह शक्ति केवल 
किनाराम में है। इन्हें देखकर कालूराम ने कहा-भूख लगी है। मछली खिलाओ। 
किनाराम ने गंगा तट की ओर मुख कर कहा-गंगिया, ला एक मछली दे जा। एक बड़ी 
मछली  स्वत: पानी से बाहर आ गई। थोड़ी देर बाद कालूराम ने गंगा में बहे जा 
रहे एक शव को किनाराम को दिखाया। किनाराम ने वहीं से मुर्दे को पुकारा, वह 
बहता हुआ किनारे आ लगा और उठकर खड़ा हो गया। बाबा किनाराम ने उसे घर वापिस 
भेज दिया पर उसकी माँ ने उसे बाबा की चरणसेवा के लिए ही छोड़ दिया।</p>
<p  >इन सब के बाद, कहते हैं, 
कालूराम जी ने अपने स्वरूप को दर्शन दिया और किनाराम को साथ, कीकुंड, 
(कृमिकुंड) (भदैनी, वाराणसी) ले गए जहाँ उन्हें बताया कि इस स्थल को ही 
गिरनार समझो। समस्त तीर्थों का फल यहाँ मिल जाएगा। किनाराम तबसे मुख्यश: 
उसी स्थान पर रहने लगे। अपने प्रथम गुरु वैष्णव शिवाराम जी के नाप पर 
उन्होंने चार मठ स्थापित किए तथा दूसरे गुरु, औघड़ बाबा कालूराम की स्मृति 
में कींकुड (वाराणसी), रामगढ़ (चंदौली तहसील, वाराणसी), देवल (गाजीपुर) तथा 
हरिहरपुर (जौनपुर) में चार औघड़ गद्दियाँ कायम कीं। इन प्रमुख स्थानों के 
अतिरिक्त तकिया भी कितनी ही हैं।</p>
</font> 
<p><font    size="4">सहज ही 
  प्रश्न उठता है कि 
  औघड़ कौन हैं 
  </font><font padma_font_family_property="Times New Roman, Times, serif" face="Times New Roman, Times, serif" size="4">?</font><font    size="4"> 
  औघड़ (संस्कृत रूप 
  अघोर) शक्ति का 
  साधक होता 
  है। चंडी, तारा, 
  काली यह सब शक्ति 
  के ही रूप हैं, नाम 
  हैं। यजुर्वेद के 
  रुद्राध्याय में रुद्र 
  की कल्याण्कारी 
  मूर्ति को शिवी 
  की संज्ञा दी गई 
  है, शिवा को 
  ही अघोरा कहा 
  गया है। शिव और 
  शक्ति संबंधी 
  तंत्र ग्रंथ यह प्रतिपादित 
  करते हैं कि वस्तुत: 
  यह दोनों भिन्न 
  नहीं, एक अभिन्न तत्व 
  हैं। रुद्र अघोरा 
  शक्ति से संयुक्त 
  होने के कारण 
  ही शिव हैं। संक्षेप 
  में इतना जान लेना 
  ही हमारे लिए 
  यहाँ पर्याप्त 
  है। बाबा किनाराम 
  ने इसी अघोरा 
  शक्ति की साधना 
  की थी। ऐसी साधना 
  के अनिवार्य परिणामस्वरूप 
  चमत्कारिक दिव्य 
  सिद्धियाँ अनायास 
  प्राप्त हो जाती 
  हैं, ऐसे साधक 
  के लिए असंभव कुछ 
  नहीं रह जाता। 
  वह परमहंस पद 
  प्राप्त होता है। 
  कोई भी ऐसा 
  सिद्ध प्रदर्शन के 
  लिए चमत्कार नहीं 
  दिखाता, उसका 
  ध्येय लोक कल्याण 
  होना चाहिए। औघड़ 
  साधक की भेद 
  बुद्धि का नाश 
  हो जाता है। 
  वह प्रचलित सांसारिक 
  मान्यताओं से 
  बँधकर नहीं रहता। 
  सब कुछ का अवधूनन 
  कर, उपेक्षा कर 
  ऊपर उठ जाना ही 
  अवधूत पद प्राप्त 
  करना है।(सर्वदानंद)</font></p>
<font  size="4"> </font>
</body></html>