<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><b><font    size="4">अमरूद</font><font   ></font></b><font   > 
  का अंग्रेजी नाम 
  ग्वावा है: वानस्पतिक 
  नाम सीडियम ग्वायवा, 
  प्रजाति सीडियम, 
  जाति ग्वायवा, 
  कुल मिटसी। वैज्ञानिकों 
  का विचार है 
  कि अमरूद की उत्पति 
  अमरीका के उष्ण 
  कटिबंधीय भाग 
  तथा वेस्ट इंडीज़ 
  से हुई है। भारत 
  की जलवायु में 
  यह इतना घुल मिल 
  गया है कि इसकी 
  खेती यहाँ अत्यंत 
  सफलतापूर्वक 
  की जाती है। पता 
  चलता है कि १७वीं 
  शताब्दी में यह 
  भारतवर्ष में 
  लाया गया। अधिक 
  सहिष्ण होने के 
  कारण इसकी सफल 
  खेती अनेक प्रकार 
  की मिट्टी तथा 
  जलवायु में की 
  जा सकती है। जाड़े 
  की ऋतु मे यह 
  इतना अधिक तथा 
  सस्ता प्राप्त होता 
  है कि लोग इसे 
  निर्धन जनता 
  का एक प्रमुख फल 
  कहते हैं। यह स्वास्थ्य 
  के लिए अत्यंत लाभदायक 
  फल है। इसमें विटामिन 
  'सी' अधिक मात्रा 
  में पाया जाता 
  है। इसके अतिरिक्त 
  विटामिन 'ए' तथा 
  'बी' भी पाए जाते 
  हैं। इसमें लोहा, 
  चूना तथा फास्फोरस 
  अच्छी मात्रा में होते 
  हैं। अमरूद की जेली 
  तथा बर्फी (चीज) 
  बनाई जाती है। 
  इसे डिब्बों में बंद 
  करके सुरक्षित 
  भी रखा जा सकता 
  है।</font></p>
<font > 
<p></p>
<b> 
<p style="text-align: left;"   align="CENTER">अमरूद</p>
<p align="CENTER"><img src="10476_files/475-1.jpg" width="218" height="144"></p>
<p style="text-align: left;"   align="CENTER">ऊपर बाह्म आकृति 
  और नीचे काट 
  दिखाई गई है।</p>
</b></font><font > 
<p></p>
<p  >अमरूद के लिए 
  गर्म तथा शुष्क 
  जलवायु सबसे 
  अधिक उपयुक्त है। 
  यह गरमी तथा 
  पाला दोनों 
  सहन कर सकता 
  है। केवल छोटे 
  पौधे ही पाले 
  से प्रभावित होते 
  हैं। यह हर प्रकार 
  की मिट्टी में 
  उपजाया जा सकता 
  है, परंतु बलुई 
  दोमट इसके लिए 
  आदर्श मिट्टी 
  है। भारत में अमरूद 
  की प्रसिद्ध किस्में 
  इलाहाबादी सफेदा, 
  लाल गूदेवाला, 
  चित्तीदार, करेला, 
  बेदाना तथा 
  अमरूद सेब हैं।</p>
<p  >अमरूद का प्रसारण 
  अधिकतर बीज 
  द्वारा किया जाता 
  है, परंतु अच्छी 
  जातियों के गुणों 
  को सुरक्षित 
  रखने के लिए आम 
  की भाँति भेटकलम 
  (इनाचिंग) द्वारा 
  नए पौधे तेयार 
  करना सबसे अच्छी 
  रीति हैं। बीज 
  मार्च या जुलाई 
  में बो देना चाहिए। 
  वानस्पातिक प्रसारण 
  के लिए सबसे उतम 
  समय जुलाई अगस्त 
  है। पौधे २० फुट 
  की दूरी पर 
  लगाए जाते हैं। 
  अच्छी उपज के लिए दो 
  सिंचाई जाड़े में 
  तथा तीन सिंचाई 
  गर्मी के दिनों 
  में करनी चाहिए। 
  गोबर की सड़ी 
  हुई खाद या कंपोस्ट, 
  १५ गाड़ी प्रति एकड़ देने 
  से अत्यंत लाभ होता 
  है। स्वस्थ तथा सुंदर 
  आकर का पेड़ प्राप्त 
  करने के लिए आरंभ 
  से ही डालियों 
  की उचित छँटाई 
  (प्रूनिग) करनी 
  चाहिए। पुरानी 
  डालियों में जो 
  नई डालियाँ निकलती 
  हैं उन्हीं पर फूल 
  और फल आते हैं। 
  वर्षा ऋतु में 
  अमरूद के पेड़ फूलते 
  हैं और जाड़े में 
  फल प्राप्त होते 
  हैं। एक पेड़ लगभग 
  ३० वर्ष तक भली 
  भाँति फल देता 
  है और प्रति पेड़ 
  ५००-६०० फल प्राप्त होते 
  हैं। कोड़े तथा 
  रोग से वृक्ष 
  को साधारणात: 
  कोई विशेष 
  हानि नहीं होती।	(ज.रा.सिं.)</p>
</font><b></b>
<p><font  size="4"><b></b></font></p>
</body></html>