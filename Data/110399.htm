<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">संधिशोथ </span></b>(<span padma_font_family_property="Courier" style="font-family: Courier;">Arthritis</span>) 
    संधियों में जब सूजन हो जाती है तब उसे संधिशोथ कहते 
    हैं। संधिशोथ दो प्रकार के होते हैं : (१) तीव्र संक्रामक (<span padma_font_family_property="Courier" style="font-family: Courier;">acute infective</span>) संधिशोथ, (२) जीर्ण 
    संक्रामक (<span padma_font_family_property="Courier" style="font-family: Courier;">chronic infective</span>) 
    संधिशोथ।</p>
  <p   class="MsoNormal">(१) <b   style="">तीव्र संक्रामक संधिशोथ </b><span style="font-family: Symbol;"><span padma_font_family_property="Symbol" style="">-</span></span> किसी 
    भी तीव्र संक्रमण के समय यह शोथ हो सकता है। निम्नलिखित 
    प्रकार के संक्रामक संधिशोथ अधिक व्यापक हैं : (क) तीव्र आमवातिक 
    (<span padma_font_family_property="Courier" style="font-family: Courier;">rheumatic</span>) ज्वर, (ख) तीव्र 
    स्ट्रेप्टोकॉकेल (<span padma_font_family_property="Courier" style="font-family: Courier;">streptococcal</span>) 
    संधिशोथ, (ग) तीव्र स्टैफिलोकॉकेल (<span padma_font_family_property="Courier" style="font-family: Courier;">staphylococcal</span>) 
    संधिशोथ, (घ) गॉनोकॉकेल (<span padma_font_family_property="Courier" style="font-family: Courier;">gonococcal</span>) 
    संधिशोथ, (ङ) लोहित ज्वर (<span padma_font_family_property="Courier" style="font-family: Courier;">scarlet 
    fever</span>), प्रवाहिका (<span padma_font_family_property="Courier" style="font-family: Courier;">dysentry</span>) 
    अथवा टाइफाइड युक्त संधिशोथ तथा (च) सीरमरोग (<span padma_font_family_property="Courier" style="font-family: Courier;">serum sickness</span>)।</p>
  <p   class="MsoNormal"><b   style="">जीर्ण संक्रामक संधिशोथ</b> <span style="font-family: Symbol;"><span padma_font_family_property="Symbol" style="">-</span></span> यह 
    शोथ प्राय: शरीर के अनेक अंगों पर होता है। पाइरिया (<span padma_font_family_property="Courier" style="font-family: Courier;">pyorrhoca</span>), जीर्ण उंडुक शोथ (<span padma_font_family_property="Courier" style="font-family: Courier;">appendicitis</span>), जीर्ण पित्ताशय शोथ 
    (<span padma_font_family_property="Courier" style="font-family: Courier;">cholecystitis</span>), जीर्ण वायुकोटर 
    शोथ (<span padma_font_family_property="Courier" style="font-family: Courier;">sinusitis</span>), जीर्ण टांसिल 
    शोथ (<span padma_font_family_property="Courier" style="font-family: Courier;">tonsillitis</span>), जीर्ण 
    ग्रसनी शोथ (<span padma_font_family_property="Courier" style="font-family: Courier;">pharyngitis</span>) 
    इत्यादि।</p>
  <p   class="MsoNormal">संधिशोथ में रोगी को 
    आक्रांत संधि में असह्य पीड़ा होती है, नाड़ी की गति तीव्र हो जाती 
    है, ज्वर होता है, वेगानुसार संधिशूल में भी परिवर्तन होता 
    रहता है। रोगी इसको उग्रावस्था में एक ही आसन पर स्थित 
    रहता है, स्थानपरिवर्तन तथा आक्रांत भाग को छूने में भी बहुत 
    कष्ट का अनुभव होता है। यदि सामयिक उपचार न हुआ, तो रोगी 
    खंज लुंज होकर रह जाता है। संधिशोथ प्राय: उन व्यक्तियों 
    में अधिक होता है जिनमें रोगरोधी क्षमता बहुत कम होती 
    है। स्त्री पुरुष दोनों को ही समान रूप से यह रोग आक्रांत 
    करता है।</p>
  <p   class="MsoNormal"><b   style="">उपचार</b> <span style="font-family: Symbol;"><span padma_font_family_property="Symbol" style="">-</span></span> संधिशोथ के कारणों 
    को दूर करने तथा संधि की स्थानीय अवस्था ठीक करने के लिए 
    चिकित्सा की जाती है। इनके अतिरिक्त रोगी के लिए पूर्ण शारीरिक 
    और मानसिक विश्राम, पौष्टिक आहार का सेवन, धूप सेवन, 
    हलकी मालिश तथा भौतिक चिकित्सा करना अत्यंत आवश्यक है।<span style=""> 
    </span>(प्रिय कुमार चौबेै.)</p>
</div>
</body></html>