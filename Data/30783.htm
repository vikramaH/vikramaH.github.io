<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खैरपुर</b></font><font    size="4"> सक्खर से २० मील दक्षिण और सिंध नदी से १५ मील पूर्व मीरवाह नामक नहर पर स्थित पश्चिमी पाकिस्तान का नगर (स्थिति : २७<sup  >०</sup> ३१</font><font padma_font_family_property="Arial" face="Arial" size="4">&#8217;</font><font    size="4"> उ. अ. और ६८<sup  >०</sup> ४८</font><font padma_font_family_property="Arial" face="Arial" size="4">&#8217;</font><font    size="4">
 पू. दे.)। पहले यह खैरपुर रियासत की राजधानी था और उत्तरी सिंध के प्रधान 
मीर यहाँ रहते थे जो जाति के बलूची थे और तालपुर कहलाते थे। सिंध के 
कल्होरा वंश के पतन के पश्चात ये उठे थे। १८१३ से पूर्व ये लोग अफगानिस्तान
 के शासकों को खिराज देते थे। काबुल की राजनीतिक अशांति के समय इन्होंने 
खिराज देना बंद कर दिया और स्वतंत्र हो गए। १८३२ में अंग्रेजों ने खैरपुर 
के मीर की स्वतंत्रता को मान्यता दी और पाकिस्तान बनने तक रियासत के रूप 
में स्वतंत्र अस्तित्व था। जब अंगरेजों ने काबुल पर सैनिक अभियान करने का 
निश्चय किया। तब खैरपुर के तत्कालीन मीर अलीमुराद ने अंग्रेजों की नीति का 
समर्थन किया। उसी के प्रतिदान स्वरूप जब मियानी और डाबानी लड़ाइयों के बाद 
सिंध अंग्रेजी राज्य का अंग बन गया, उन्हें स्वतंत्र रियासत के रूप में बने
 रहने दिया गया।</font></p>
<font  size="4"> 
<p  >खैरपुर नगर 
  अनियमित ढंग 
  से बसा हुआ है। 
  अधिकांश मकान 
  कच्चे हैं। यहां 
  वस्त्र बुनने, रँगने, 
  कालीन बनाने, 
  आभूषण बनाने 
  तथा अस्त्र बनाने 
  का काम होता 
  है। ऊन, सिल्क, कपास, 
  धातुएँ और कपड़े 
  की वस्तुएँ आयात 
  की जाती हैं। यहाँ 
  एक महल, एक अतिथिगृह 
  और पीर रु हाँ 
  (जियाउद्दीन और 
  हाजी जफल शहीद) 
  के स्मारक हैं। (राजेंद्रप्रसाद 
  सिंह.; परमेश्वरीलाल 
  गुप्त)</p>
</font><font size="2"></font> 
</body></html>