<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सत्यकाम जाबाल</span></b><span   style="font-size: 14pt; font-family: DV-TTSurekhEN;"> 
    महर्षि गौतम के शिष्य जिनकी माता जबाला थीं और जिनकी कथा 
    छांदोग्य उपनिषद् में दी गई है। सत्यकाम जब गुरु के पास 
    गए तो नियमानुसार गौतम ने उनसे उनका गोत्र पूछा। सत्यकाम 
    ने स्पष्ट कह दिया कि मुझे अपने गोत्र का पता नहीं, मेरी माता 
    का नाम जबाला और मेरा नाम सत्यकाम है। मेरे पिता युवावस्था 
    में ही मर गए और घर में नित्य अतिथियों के आधिक्य से माता 
    को बहुत काम करना पड़ता था जिससे उन्हें इतना भी समय 
    नहीं मिलता था कि वे पिता जी से उनका गोत्र पूछ सकतीं। गौतम 
    ने शिष्य की इस सीधी सच्ची बात पर विश्वास करके सत्यकाम 
    को ब्राह्मणपुत्र मान लिया और उसे शीघ्र ही पूर्ण ज्ञान की प्राप्ति 
    हो गई।<span   style="">  
 
    </span>((स्वर्गीय) रामाज्ञा द्विवेदी)</span></p>
</div>
</body></html>