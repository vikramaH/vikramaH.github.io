<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">शची</span></b><span   style="font-size: 14pt; font-family: DV-TTSurekhEN;"> इंद्र की पत्नी जो 
    पुलोमा की कन्या थीं। द्रौपदी इन्हीं के अंश से उत्पन्न हुई 
    थीं और ये स्वयं प्रकृति की अन्यतम कला से जन्मी थीं। जयंत शची 
    के ही पुत्र थे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ब्रह्महत्या 
    के भय से एक बार जब इंद्र जलगर्भ में छिपे हुए थे तो देवताओं 
    ने नहुष को इंद्रपद दे दिया। नहुष ने शची पर कुदृष्टि 
    की तो बृहस्पति की आज्ञा से उन्होंने भुवनेश्वरी की आराधना 
    की और उनसे अभय प्राप्त किया। फिर शची ने मानसरोवर जाकर 
    छिपे हुए इंद्र से अपनी सारी कथा कही। इंद्र की सलाह से 
    शची ने नहुष से कहलाया 'यदि सप्तर्षियों के कंधे पर 
    रखी पालकी में बैठकर आवें तो मैं तुम्हारे साथ चलूँगी।' नहुष 
    ने ऐसा ही किया। ऋषियों को धीरे धीरे चलते देखकर उसने 
    आदेश दिया 'सर्प सर्प' (जल्दी चलो) अंततोगत्वा ऋषियों 
    के शाप से नहुष को सर्प हो जाना पड़ा।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अपने 
    विवाह के पूर्व शची ने शंकर से सुंदर पति, स्वेच्छामत रूप 
    तथा सुख एवं आयु का वरदान माँगा था। ऋग्वेद में शचीरचित 
    कुछ सूक्त हैं जिनमें सपत्नी का नाश करने के लिए प्रार्थना की 
    गई है (ऋ., १०-१५९)। कुछ विद्वानों के मत से सूक्त बहुत बाद 
    की रचनाएँ हैं।<span   style="">   </span>((स्वर्गीय) 
    रामाज्ञा द्विवेदी)</span></p>
</div>
</body></html>