<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कोणार्क</b></font><font    size="4">
 उड़ीसा प्रदेश के पुरी जिले में जगन्नाथपुरी से २१ मील उत्तर-पूर्व 
समुद्रतट पर चंद्रभागा नदी के किनारे स्थित एक सूर्यमंदिर। इस मंदिर की 
कल्पना सूर्य के रथ के रूप में की गई है। रथ में बारह जोड़े विशाल पहिए लगे 
हैं और इसे सात शक्तिशाली घोड़े तेजी से खींच रहे हैं। जितनी सुंदर कल्पना 
है, रचना भी उतनी ही भव्य है। मंदिर अपनी विशालता, निर्माणसौष्ठव तथा 
वास्तु और मूर्तिकला के समन्वय के लिये अद्वितीय है और उड़ीसा की वास्तु और 
मूर्तिकलाओं की चरम सीमा प्रदर्शित करता है। एक शब्द में यह भारतीय 
स्थापत्य की महत्तम विभूतियों में है।</font></p><p>
<font    size="4">यह विशाल मंदिर मूलत: चौकोर (८६५</font><font padma_font_family_property="Times New Roman, Times, serif" face="Times New Roman, Times, serif" size="4">x</font><font    size="4">५४०
 फुट) प्राकार से घिरा था जिसमें तीन ओर ऊँचे प्रवेशद्वार थे। मंदिर का मुख
 पूर्व में उदीयमान सूर्य की ओर है और इसके तीन प्रधान अंग-देउल (गर्भगृह),
 जगमोहन (मंडप) और नाटमंडप-एक ही अक्ष पर हैं। सबसे पहले दर्शक नाटमंडप में
 प्रवेश करता है। यह नाना अलंकरणों और मूर्तियों से विभूषित ऊँची जगती पर 
अधिष्ठित है जिसकी चारों दिशाओं में सोपान बने हैं। पूर्व दिशा में 
सोपानमार्ग के दोनों ओर गजशार्दूलों की भयावह और शक्तिशाली मूर्तियाँ बनी 
हैं। नाटमंडप का शिखर नष्ट हो गया है, पर वह नि:संदेह जगमोहन शिखर के आकार 
का रहा होगा। उड़ीसा के अन्य विकसित मंदिरों में नाटमंडप और भोगमंदिर भी एक 
ही अक्ष में बनते थे जिससे इमारत लंबी हो जाती थी। कोणार्क में नाटमंडप 
समानाक्ष होकर भी पृथक् है और भोगमंदिर अक्ष के दक्षिणपूर्व में है; इससे 
वास्तुविन्यास में अधिक संतुलन आ गया है।</font></p>
<font  size="4"> 
<p  >नाटमंडप से उतरकर 
  दर्शक जगमोहन 
  की ओर बढ़ता 
  है। दोनों के 
  बीच प्रांमण में 
  ऊँचा एकाश्म अरूणस्तंभ 
  था जो अब जगन्नाथपुरी 
  के मंदिर के 
  सामने लगा है।</p>
<p  >जगमोहन और 
  देउल एक ही जगती 
  पर खड़े हैं और 
  परस्पर संबद्ध 
  हैं। जगती के नीचे 
  गजथर बना है 
  जिसमें विभिन्न 
  मुद्राओं में हाथियों 
  के सजीव दृश्य अंकित 
  हैं। गजथर के ऊपर 
  जगती अनेक घाटों 
  और नाना भाँति 
  की मूर्तियों 
  से अलंकृत है। 
  इसके देवी देवता, 
  किन्नर, गंधर्व, 
  नाग, विद्याधरव्यालों 
  और अप्सराओं 
  के सिवा विभिन्न 
  भावभंगियों 
  में नर नारी 
  तथा कामासक्त 
  नायक नायिकाएँ 
  भी प्रचुरता से 
  अंकित हैं। संसारचक्र 
  की कल्पना पुष्ट 
  करने के लिये 
  जगती की रचना 
  रथ के सदृश की 
  गई है और इसमें 
  चौबीस बृहदाकार 
  (९ फुट ८ इंच व्यास 
  के) चक्के लगे हैं 
  जिनका अंगप्रत्यंग 
  सूक्ष्म अलंकरणों 
  से लदा हुआ है। 
  जगती के अग्र भाग 
  में सोपान-पंक्ति 
  है जिसके एक ओर 
  तीन और दूसरी 
  ओर चार दौड़ते 
  घोड़े बने हैं। ये 
  सप्ताश्व सूर्यदेव 
  की गति और वेग 
  के प्रतीक हैं जिनसे 
  जगत् आलोकित 
  और प्राणन्वित 
  है।</p>
<p  >देउल का शिखर 
  नष्ट हो गया है 
  और जंघा भी 
  भग्नावस्था में है, 
  पर जगमोहन 
  सुरक्षित है और 
  बाहर से १०० फुट 
  लंबा चौड़ा और 
  इतना ही ऊँचा 
  है। भग्नावशेष 
  से अनुमान है 
  कि देउल का शिखर 
  २०० फुट से भी अधिक 
  ऊँचा और उत्तर 
  भारत का सबसे 
  उत्तुंग शिखर रहा 
  होगा। देउल और 
  जगमोहन दोनों 
  ही पंचरथ और 
  पंचांग है पर 
  प्रत्येक रथ के अनेक 
  उपांग है और 
  तलच्छंद की रेखाएँ 
  शिखर तक चलती 
  है। गर्भगृह (२५ फुट 
  वर्ग) के तीनों 
  भद्रों में गहरे 
  देवकोष्ठ बने 
  हैं जिनमें सूर्यदेव 
  की अलौकिक आभामय 
  पुरूषाकृति मूर्तियाँ 
  विराजमान हैं।</p>
<p  >जगमोहन का 
  अलंकृत अवशाखा 
  द्वार ही भीतर 
  का प्रवेशद्वार 
  है। जगमोहन 
  भीतर से सादा 
  पर बाहर से 
  अलंकरणों से 
  सुसज्जित है। इसका 
  शिखर स्तूपकोणाकार 
  (पीढ़ा देउल) है 
  और तीन तलों 
  में विभक्त है। निचले 
  दोनों तलों 
  में छह छह पीढ़ 
  हैं जिनमें चतुरंग 
  सेना, शोभायात्रा, 
  रत्यगान, पूजापाठ, 
  आखेट इत्यादि के 
  विचित्र दृश्य उत्कीर्ण 
  हैं। उपरले में पाँच 
  सादे पीढ़े हैं। 
  तलों के अंतराल 
  आदमकद स्त्रीमूर्तियों 
  से सुशोभित 
  हैं। ये ललित भंगिमों 
  में खड़ी बाँसुरी, 
  शहनाई, ढोल, 
  मृढंग, झाँझ 
  और मजीरा 
  बजा रही हैं। उपरले 
  तल के ऊपर विशाल 
  घंटा और चोटी 
  पर आमलक रखा 
  है। स्त्रीमूर्तियों 
  के कारण इस शिखर 
  में अद्भुत सौंदर्य 
  के साथ प्राण का 
  भी संचार हुआ 
  है जो इस जगमोहन 
  की विशेषता 
  है। वास्तुतत्वज्ञों 
  की राय में इससे 
  सुघड़ और उपयुक्त 
  शिखर कल्पनातीत 
  है। (कृ. दे.)</p>
<p  >इस मंदिर का 
  निर्माण गंग 
  वंश के प्रतापी 
  नरेश नरर्सिह 
  देव (प्रथम) (१२३८-६४ ई.) 
  ने अपने एक विजय 
  के स्मारक स्वरूप 
  कराया था। इसके 
  निर्माण में बारह 
  हजार स्थपति १६ 
  वर्ष तक निरंतर 
  लगे रहे। अबुल 
  फजल ने अपने आइने-अकबरी 
  में लिखा है कि 
  इस मंदिर में 
  उड़ीसा राज्य के 
  बारह वर्ष की 
  समुची आय लगी 
  थी। उनका यह भी 
  कहना है कि यह 
  मंदिर नवीं शती 
  ई. में बना था, 
  उस समय उसे केसरी 
  वंश के किसी 
  नरेश ने निर्माण 
  कराया था। बाद 
  में नरसिंह देव 
  ने उसको नवीन 
  रूप दिया। इस मंदिर 
  के आस पास बहुत 
  दूर तक किसी 
  पर्वत के चिन्ह 
  नहीं हैं, ऐसी अवस्था 
  में इस विशालकाय 
  मंदिर के निर्माण 
  के लिये पत्थर 
  कहाँ से और 
  कैसे लाए गए यह 
  एक अनुत्तरित जिज्ञासा 
  है।</p>
<p  >इस मंदिर के 
  निर्माण के संबंध 
  में एक दंतकथा 
  प्रचलित है कि 
  संपूर्ण प्रकार 
  के निर्माण हो 
  जाने पर शिखर 
  के निर्माण की 
  एक समस्या उठ खड़ी 
  हुई। कोई भी 
  स्थपति उसे पूरा 
  कर न सका तब 
  मुख्य स्थपति के 
  धर्मपाद नामक 
  १२ वर्षीय पुत्र ने 
  यह साहसपूर्ण 
  कार्य कर दिखाया। 
  उसके बाद उसने 
  यह सोचकर कि 
  उसके इस कार्य से 
  सारे स्थपतियों 
  की अपकीर्ति होगी 
  और राजा उनसे 
  नाराज हो जाएगा, 
  उसने उस शिखर 
  से कूदकर आत्महत्या 
  कर ली। एक अन्य स्थानीय 
  अनुश्रुति है कि 
  मंदिर के शिखर 
  में कुंभर पाथर 
  नामक चुंबकीय 
  शक्ति से युक्त पत्थरलगा 
  था। उसके प्रभाव 
  से इसके निकट 
  से समुद्र में जानेवाले 
  जहाज और नौकाएँ 
  खिंची चली आती 
  थीं और टकराकर 
  नष्ट हो जाती 
  थीं।</p>
<p  >कहा जाता है 
  कि काला पहाड़ 
  नामक प्रसिद्ध आक्रमणकारी 
  मुसलमान ने 
  इस मंदिर को 
  ध्वस्त किया किंतु 
  कुछ अन्य लोग इसके 
  ध्वंस का कारण 
  भूकंप मानते 
  हैं।</p>
<p  >इस स्थान के एक पवित्र 
  तीर्थ होने का 
  उल्लेख कपिलसंहिता, 
  ब्रह्मपुराण, भविष्यपुराण, 
  सांबपुराण, 
  वराहपुराण 
  आदि में मिलता 
  है। उनमें इस प्रकार 
  एक कथा दी हुई 
  है। कृष्ण के जांबवती 
  से जन्मे पुत्र सांब 
  अत्यंत सुंदर थे। 
  कृष्ण की स्त्रियाँ 
  जहाँ स्नान किया 
  करती थीं, वहाँ 
  से नारद जी निकले। 
  उन्होंने देखा कि 
  वहाँ स्त्रियाँ सांब 
  के साथ प्रेमचेष्टा 
  कर रही है। यह 
  देखकर नारद 
  श्रीकृष्ण को वहाँ 
  लिवा लाए। कृष्ण 
  ने जब यह देखा 
  तब उन्होंन उसे कोढ़ी 
  हो जाने का शाप 
  दे दिया। जब सांब 
  ने अपने को इस 
  संबंध में निर्दोष 
  बताया तब कृष्ण 
  ने उन्हें मैत्रये 
  बन (अर्थात् जहाँ 
  कोणार्क है ) 
  जाकर सूर्य की 
  आराधना करने 
  को कहा। सांब 
  की आराधना से 
  प्रसन्न होकर सूर्य 
  ने उन्हें स्वप्न में दर्शन 
  दिया। दूसरे 
  दिन जब वे चंद्रभागा 
  नदी में स्नान करने 
  गए तो उन्हें नदी 
  में कमल पत्र पर 
  सूर्य की एक मूर्ति 
  दिखाई पड़ी। उस 
  मूर्ति को लाकर 
  सांब ने यथाविधि 
  स्थापना की और 
  उसकी पूजा के 
  लिये अठारह शाकद्वीपी 
  ब्राह्मणों को बुलाकर 
  वहाँ बसाया। 
  पुराणों में 
  इस सूर्य मूर्ति 
  का उल्लेख कोणार्क 
  अथवा कोणादित्य 
  के नाम से किया 
  गया है।(परमेश्वरीलाल 
  गुप्त)</p>
</font><font  size="2">
<p  >कहते है कि रथ सप्तमी को 
सांब ने चंद्रभागा नदी में स्नानकर उक्त मूर्ति प्राप्त की थी। आज भी उस 
तिथि को वहाँ लोग स्नान और सूर्य की पूजा करने आते हैं। (प. ला. गु.)</p></font></body></html>