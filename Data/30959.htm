<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गाथा</b></font><font    size="4">
 (अवेस्ता) अवेस्ता में भी गाथा का वही अर्थ है जो वैदिक गाथा का है 
अर्थात् गेय मंत्र या गति का। ये संख्या में पांच हैं जिनके भीतर १७ मंत्र
 सम्मिलित माने जाते हैं। ये पांचों छंदों की दृष्टि से वर्गीकृत है और 
अपने आदि अक्षर के अनुसार विभिन्न नामों से विख्यात है। गाथा अवेस्ता का 
प्राचीनतम अंश है जो रचना की दृष्टि से भी अत्यंत</font></p><font  size="4">
<p  >महनीय मानी जाती है। इनके 
भीतर पारसी धर्म के सुधारक तथा प्रतिष्ठात्मक जरथुस्त्र मानवीय और ऐतिहासिक
 रूप में अपनी अभिव्यक्ति पाते हैं; यहाँ उनका यह काल्पनिक रूप, जो अवेस्ता
 के अन्य अंशों में प्रचुरता से उपलब्ध होता है, नितांत सत्ताहीन है। यहाँ 
वे ठोस जमीन पर चलनेवाले मानव हैं जिनमें जगत् के कार्यों के प्रति आशा 
निराशा, हर्ष विषाद की स्पष्ट छाया प्रतिबिंबित होती है। एक द्वितीय ईश्वर 
के प्रति उनकी आस्था नितांत दृढ़ है जो जीवन के गतिशील परिवर्तन में भी अपनी
 एकता तथा सत्ता दृढ़ता से बनाए रहता है।</p>
<p  >गाथा की भाषा अवेस्ता के 
अन्य भागों की भाषा से वाक्यविन्यास, शैली तथा छंद की दृष्टि से नितांत 
भिन्न है। विद्वानों ने अवेस्ता की भाषा को दो स्तरों मे विभक्त किया है: 
(१) गाथा अवेस्तन तथा (२) अर्वाचीन अवेस्तन। इनमें से प्रथम में प्राचीनतम 
भाषा का परिचय इन गाथाओं के अनुशीलन से ही मिलता है जो अपने वैयाकरण 
रूपसंपति में आर्ष हैं और इस प्रकार वैदिक संस्कृत से समानता रखती हैं। 
द्वितीय भाषा अवांतर काल में विकसित होनेवाली भाषा है जो सामान्य संस्कृत 
भाषा के समान कही जा सकती है। गाथा की शैली रोचक है। फलत: अवेस्ता के पिछले
 भागों की पुनरावृत्ति तथा समरसता के कारण उद्वेजक शैली से यह शैली नितांत 
भिन्न है। छंद भी वैदिक छंदों के समान ही प्राचीन हैं। विषय धर्मप्रधान 
होने पर भी पदों के रोचक विन्यास के कारण इन गाथाओं का साहित्यिक सौंदर्य 
कम नहीं है। नपे तुले शब्दों में रचित होने के कारण ये गेय प्रतीत होती 
हैं। पिशल तथा गेल्डनर का मत है कि इन गाथाओं में तार्किक कार्य-कारण-संबंध
 का अभाव नहीं है। तथापि ये फुटकल हैं और जरथुस्त्र के उपदेशों का सार 
प्रस्तुत करनेवाले उनके साक्षात् वचन हैं जिन्हें उन्होंने अपने शिष्य, 
बाख्त्री (बैक्ट्रिया) के शासक राजा विश्ताश्प से कहा था। पैगंबर के अपने 
वचन होने से इनकी पवित्रता तथा महत्ता की कल्पना स्वत: की जा सकती है।</p>
</font><p><font    size="4">जरथुस्त्र
 ने इन गाथाओं में अनेक देवताओं की भावना की बड़ी निंदा की है तथा 
सर्वशक्तिमान् ईश्वर के, जिसे वे अहुरमज्द़ (असुर महान्) के अभिधान से 
पुकारते हैं, आदेश पर चलने के लिए पारसी प्रजा को आज्ञा दी है। वे 
एकेश्वरवादी थे</font><font padma_font_family_property="Courier New" face="Courier New" size="4">-</font><font    size="4">इतने पक्के कि उन्होंने उस सर्वशक्तिमान् के लिए अहुरमज्द़ नाम के अतिरिक्त अन्य नामों का सर्वथा निषेध किया है।</font></p>
<font  size="4"> 
<p  >गाथा का स्पष्ट कथन 
  है :</p>
</font> 
<blockquote> 
  <blockquote> 
    <blockquote> 
      <blockquote>
        <p><font    size="4">तेम् ने 
          यस्ताईस आर्म 
          तो ईस् मिमघ्जो</font></p>
        <p><font    size="4">ये आन्मेनी 
          यज्द़ाओ स्रावि 
          अहूरो </font></p>
      </blockquote>
    </blockquote>
  </blockquote>
</blockquote>
<font  size="4"> 
<p  >(गाथा ४५।१०)</p>
<p  >अर्थात् हम केवल 
  उसी को पूजते 
  हैं जो अपने धर्म 
  के कार्यों से और 
  अहुरमज्द़ के नाम 
  से विख्यात है। 
  जरथुस्त्र ने स्पष्ट 
  शब्दों में ईश्वर 
  के ऊपर अपनी 
  दृढ़ आस्था इस गाथा 
  में प्रकट की है 
  :</p>
</font> 
<blockquote> 
  <blockquote> 
    <blockquote> 
      <blockquote>
        <p><font    size="4">नो इत् 
          मोइ वास्ता क्षमत् 
          अन्या</font></p>
      </blockquote>
    </blockquote>
  </blockquote>
</blockquote>
<font  size="4">
<p  >(गाथा २९।१)</p>
</font> 
<p><font    size="4">इसका स्पष्ट अर्थ है कि भगवान् के अतिरिक्त मेरा अन्य कोई रक्षक नहीं है। इतना ही नहीं, इसी गाथा में आगे चलकर वे कहते हैं</font><font padma_font_family_property="Courier New" face="Courier New" size="4">-</font><font    size="4">मज़दाओ
 सखारे मइरी श्तो (गाथा २९।४) अर्थात् केवल मज्द़ा ही एकमात्र उपास्य हैं।
 इनके अतिरिक्त कोई भी अन्य देवता उपासना के योग्य नहीं है। अहुरमज्द़ के 
साथ उनके छह अन्य रूपों की भी कल्पना इन गाथाओं में की गई है। ये वस्तुत: 
आरंभ में गुण ही हैं जिन षड्गुणों से युक्त अहुरमज्द़ की कल्पना </font><font padma_font_family_property="Arial" face="Arial" size="4">&#8216;</font><font    size="4">षाड्गुण्य विग्रह</font><font padma_font_family_property="Arial" face="Arial" size="4">&#8217;</font><font    size="4">
 भगवान् विष्णु से विशेष मिलती है। अवेस्ता के अन्य अंशों में वे देवता 
अथवा फरिश्ता बना दिए गए हैं और आमेषा स्पेन्ता (पवित्र अमर शक्तियाँ) के 
नाम से प्रसिद्ध हैं। उनके नाम तथा रूप का परिचय इस प्रकार है:</font></p><ol>
<li>

<font    size="4">अस (वैदिक ऋतम्)</font><font face="Times New Roman, Times, serif" size="2"> </font><font padma_font_family_property="Times New Roman, Times, serif" face="Times New Roman, Times, serif" size="4">=</font><font face="Times New Roman, Times, serif" size="2"> </font><font    size="4">संसार की नियामक शक्ति।</font></li><li>
<font    size="4">वोहुमनो (भला मन)</font><font padma_font_family_property="Times New Roman, Times, serif" face="Times New Roman, Times, serif" size="4"> =</font><font    size="4">प्रेम तथा पवित्रता।</font></li><li>
<font    size="4">स्पेन्त आर्मइति</font><font padma_font_family_property="Times New Roman, Times, serif" face="Times New Roman, Times, serif" size="4">=</font><font    size="4">धार्मिक एकनिष्ठा।</font></li><li>
<font    size="4">क्ष्थ्रावइयं (क्षत्रवीर्य)</font><font padma_font_family_property="Times New Roman, Times, serif" face="Times New Roman, Times, serif" size="4"> =</font><font    size="4">प्रभुत्व का सूचक।</font></li><li>
<font    size="4">हऊवर्तात्</font><font padma_font_family_property="Times New Roman, Times, serif" face="Times New Roman, Times, serif" size="4">=</font><font    size="4">संपूर्णता का सूचक।</font></li><li>
<font    size="4">अमृततात्</font><font padma_font_family_property="Times New Roman, Times, serif" face="Times New Roman, Times, serif" size="4">=</font><font    size="4">अमरता, या अमृतत्व।</font></li></ol><font  size="4">

<p  >जरथुस्त्र ने इन छहों गुणों
 से युक्त अहुरमज्द़ की आराधना करने का उपदेश दिया तथा आतश (अग्नि) को 
भगवान् का भौतिक रूप मानकर उसकी रक्षा करने की आज्ञा ईरानी जनता को दी। 
गाथा अहुनवैती में जरथुस्त्र का अन्य दार्शनिक सिद्धांत भी सुगमता के साथ 
प्रतिपादित किया गया है। वह है सत् और असत् के परस्पर संघर्ष का तत्व, 
जिसमें सत्-असत् को दबाकर आध्यात्मिक जगत् में अपनी विजय उद्घोषित करता 
है। सत् असत् के इस परस्पर जगत् विरोधी युगल की संज्ञा है-अहुरमज्द़ तथा
 अ्ह्रमान्- अ्ह्रमान असत् शक्ति (पाप) का प्रतीक है तथा अहुरमज्द़ सत् 
शक्ति (पुण्य) का प्रतिनिधि है। प्राणी मात्र का कर्तव्य है कि वह आ्ह्रमान
 के प्रलोभनों से अपने को बचाकर, अहुरमज्द़ के आदेश का पालन करता हुआ अपना 
अभिनंदनीय जीवन बिताए क्योंकि पाप की हार और पुण्य की विजय अवश्यंभावी है। 
इस प्रकार रहस्यानुभूतियों से परिपूर्ण ये गाथाएँ विषयीप्रधान उपदेशों के 
कारण पारसी धर्म में अपनी उदात्त आदर्शवादिता के लिए सर्वदा से प्रख्यात 
है। इन गाथाओं में चित्रित आदर्श पूर्ण अद्वैतवाद से पृथक् नहीं है। 
अद्वैतवाद के भारतीय आंदोलन के पूर्व ही जरथुस्त्र का उस दिशा में आकर्षण 
मनोरंजक है।</p>
</font>
<p><font    size="4">सं. ग्रं.</font><font padma_font_family_property="Courier New" face="Courier New" size="4">-</font><font    size="4">मैकडानल 
  तथा कीथ : वैदिक 
  इंडेक्स (हिंदी अनुवाद, 
  काशी, १९६२); जैक्सन 
  : द प्राफ़ेट ज़ारथुष्ट्र 
  (अमेरिका) : जे. एम. 
  चैटर्जी : एथिकल 
  कंसेप्शन ऑव 
  द गाथा (कलकत्ता); 
  डाक्टर तारापुरवाला 
  : गथाज, देयर 
  फ़िलासफ़ी (बंबई)। 
  (बलदेव उपाध्याय</font><font    size="4">)</font></p>
<font size="2"></font></body></html>