<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >चिन पहाड़ियाँ</b></font><font    size="4"> 
  पश्चिमोत्तर बर्मा 
  में पर्वतश्रेणी 
  और जिला है। 
  भारत और बर्मा 
  के बीच अराकानयोमा 
  से पटकाई तक 
  फैले पर्वतीय 
  चाप का प्रसिद्ध 
  भाग है। इसमें पहाड़ियाँ 
  ५,००० से ९,००० फुट तक ऊँची 
  हैं और उनके बीच 
  बीच में सँकरी 
  घाटियां हैं। 
  घाटियों में ऊष्ण 
  कटिबंधीय आर्द्र 
  जलवायु मिलती 
  है, जबकि पहाड़ों 
  पर अपेक्षाकृत 
  ठंढी जलवायु 
  है। जलवायु की 
  यह भिन्नता वनस्पतियों 
  पर प्रभाव डालती 
  है। ३,००० फुट से नीचे 
  उष्ण कटिबंधीय 
  जंगल हैं और 
  उसके ऊपर बंजु 
  (</font><font padma_font_family_property="Times New Roman, Times, serif" face="Times New Roman, Times, serif" size="4">oak</font><font    size="4">) 
  और देवदार 
  के वृक्ष उगते हैं। 
  ७,००० फुट से अधिक ऊँचाई 
  पर रोडोडेन्ड्रन 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Rhododerdron</font><font    size="4">) 
  नामक सदाबहार 
  झाड़ी उत्पन्न होती 
  है। इन पहाड़ी जंगलों 
  में लोग एक प्रकार 
  की प्रवासी कृषिप्रणाली 
  अपनाते हें, जिसे 
  तौंग्या प्रणाली 
  कहते हैं। जंगलों 
  को साफ करते 
  हैं और लकड़ी 
  को जलाकर उत्पन्न 
  कर लेते हैं। इन 
  जंगलों की सफाई 
  से प्राप्त क्षेत्रों 
  में २-३ वर्ष खेती 
  करते हैं और 
  फिर छोड़ देते 
  हैं जिनमें बाँस 
  और हाथीघास 
  आदि उग आती हैं। 
  इसमें ज्वार उत्पन्न 
  होता है। पहाड़ी 
  ढालों पर सीढ़ीनुमा 
  खेत बनाकर धान 
  उत्पन्न किया जाता 
  है। यहाँ के रहनेवाले 
  लोग मंगोलों 
  के वंशज हैं। भारतीय 
  और बरमी संस्कृतियों 
  का सुंदर संमिश्रण 
  यहाँ के लोगों 
  के जीवन में दिखाई 
  पड़ता है। १९वीं शताब्दी 
  के अंत तक यहाँ 
  की पहाड़ी जातियाँ 
  ब्रिटिश शासन 
  से स्वतंत्र रहीं। 
  चिन लोग मंगोल 
  जाति की बरमी 
  शाखा से संबंधित 
  है। इसका क्षेत्रफल 
  १०,३७७ वर्ग मील और 
  जनसंख्या १,८६,४०५ है। 
  बर्मा के मैदानों 
  में पहाड़ी जातियों 
  द्वारा लूटपाट 
  रोकने के लिये 
  इसपर अधिकार 
  करके आदि जातीय 
  प्रणाली पर यहाँ 
  एक स्वस्थ ढंग की 
  शासनप्रणाली 
  स्थापित की गई 
  है।	(कृष्ण मोहन 
  गुप्त)</font></p>
<b></b>
<p><font  size="5"><b></b></font></p>
</body></html>