<html><head>

<meta http-equiv="Content-Type" content="text/html; charset=utf-8">
<link rel="Edit-Time-Data" href="http://www.cdacnoida.in/vishwa/vishwa/files/90307_files/editdata.mso">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoListBullet"><b  >मालवीय, मदनमोहन</b> हृदय की महानता 
    के कारण संपूर्ण भारत में 'महामना' के नाम से संपूजित 
    मालवीय जी को संसार में सत्य, दया और न्याय पर आधारित 
    सनातनधर्म सर्वाधिक प्यारा था। करुणामय हृदय, भूतानुकंपा, 
    मनुष्यमात्र में अद्वेष, शरीर मन और वाणी के संयम, धर्म और 
    देश के लिये सर्वस्व त्याग, उत्साह और धैर्य, नैराश्यपूर्ण परिस्थितियों 
    मे आत्मविश्वासपूर्वक दूसरों को असंभव प्रतीत होनेवाले कर्मों 
    का संपादन, वेशभूषा और आचार विचार में मालवीय जो भारतीय 
    संस्कृति के प्रतीक तथा ऋषियों के प्राणवान् स्मारक थे।</p>
  <p   class="MsoListBullet">'सिर जाय तो जाय प्रभु मेरो धर्म न जाय' 
    मालवीय जी का जीवन्व्रात था जिससे उनका वैयक्तिक और सार्वजनिक 
    जीवन समान रूप से प्रभावित था। यह आर्दश उन्हें बचपन में पितामह 
    प्रेमघर चतुर्वेदी के, जिन्होंने १०८ दिन में निरंतर १०८ बार 
    श्रीमद्भागवत का परायण किया था, राधाकृष्ण की अनन्य भक्ति, 
    और पिता ब्रजनाथ के भागवती कथा द्वारा धर्मप्रचार एवं माता 
    मूनादेवी के दुखियों की सेवा में प्रत्यक्ष मिला, तथा धनहीन 
    किंतु निर्लोभी परिवार में पलते हुए देश की दरिद्रता तथा अर्थार्थी 
    छात्रों के कष्टनिवारण का स्वभाव एवं उनके जीवन में ओतप्रोत, 
    आचार विचारों का निर्माण हुआ जिससे रेल में, जेल में, जलयान 
    में भी सांयप्रात: संध्योपासना तथा श्रीमद्भागवत और महाभारत 
    का स्वाध्याय उनके जीवन का अभिन्न अंग बना रहा।</p>
  <p   class="MsoListBullet">मालवीय जी ने प्रयाग की धर्मज्ञानोपदेश तथा 
    विद्या-धर्म-प्रवर्द्धिनी पाठशालाओं में संस्कृत का अध्ययन समाप्त 
    करके म्योर सेंट्रल कालेज से १८८४ ई० में कलकत्ता विश्वविद्यालय 
    की बी० ए० की उपाधि ली। इस बीच उन्होंने अखाड़े के व्यायाम, 
    और सितार पर शास्त्रीय संगीत की वह बराबर शिक्षा देते और 
    साठ वर्ष की अवस्था तक व्यायाम करते रहे।</p>
  <p   class="MsoListBullet">सात वर्ष के मदनमोहन को धर्मज्ञानोपदेश 
    पाठशाला के देवकीनंदन मालवीय माघ मेले में ले जाकर मोढ़े 
    पर खड़ा करके व्याख्यान दिलाते थे। क्या आश्चर्य कि कांग्रेस के<span   style="">श् 
    </span>द्वितीय अधिवेशन में अंग्रेजी के प्रथम भाषण से ही प्रतिनिधियों 
    को मंत्रमुग्ध कर देने वाले 'सिलवर टंग्ड' मालवीय देश 
    के सर्वश्रेष्ठ हिंदी, संस्कृत और अंग्रेजी के व्याख्यान वाचस्पतियों 
    में इतने प्रसिद्ध हुए। हिंदूधर्मोपदेश, मंत्रदीक्षा और सनातन 
    धर्म प्रदीप ग्रथों में उनके धार्मिक विचार उपलब्ध हैं जो उनके 
    देश की विभिन्न समस्याओं पर बड़ी कौैंसिल से लेकर असंख्य सभा 
    सम्मेलनों के हजारों व्याख्यानों में भावी पीढ़ियों के उपयोगार्थ 
    प्रेरणा और ज्ञान का अमित भंडार सुरक्षित है। उनके बड़ी कौंसिल 
    में रौलट बिल के विरोध में निरंतर साढ़े चार और अपराध 
    निर्मोचन <span padma_font_family_property="DV1-TTSurekh" style="font-family: DV1-TTSurekh;">( Indemnity) </span>बिल पर पाँच घंटे के भाषण निर्भयता 
    और गंभीरतापूर्ण दीर्घवक्तृता के लिए स्मरणीय हैं। उनके उद्घर्षण 
    में ह्दय को स्पर्श करके रुला देने की क्षमता थी, परंतु वे अविवेकपूर्ण 
    कार्य के लिये श्रोताओें को कभी उसकाते नहीं थे।</p>
  <p   class="MsoListBullet">म्योर कालेज के मनसी गुरु महामहोपाध्याय 
    पं० आदित्यराम भट्याचार्य के साथ १८८० ई० में<span   style="">श् 
    </span>स्थापित 'हिंदुसमाज' में मालवीय जी भाग ले ही रहे 
    थे कि इन्हीं दिनों प्रयाग में वाइसराय लार्ड रिपन का आगमन 
    हुआ, जो स्थानीय स्वायत्त शासन स्थापित करने के कारण भारतवासियों 
    में जितने लोकप्रिय थे उतने ही अंग्रेजों के कोपभाजन जिससे 
    प्रिसिपल हैरिसन ने उनका स्वागत संगठित करके<span   style="">श् </span>मालवीय जी ने प्रयाग वासियों के ह्दय 
    में स्थान बना लिया।</p>
  <p   class="MsoListBullet">कालाकाँकर के देशभक्त राजा रामपाल सिंह 
    के अनुरोध पर मालवीय जी ने उनके हिंदी अंग्रेजी हिन्दुस्तान 
    का १८८७ से संपादन करके दो ढाई साल तक जनता को जगाया। 
    उन्होंने कांग्रेस के नेता पं० अयोध्यानाथ का उनके इंडियन 
    ओपीनियन के संपादन में भी हाथ बँटाया और १९०७ ई० में 
    साप्ताहिक अभ्युदय को निकालकर कुछ समय तक संपादित किया, 
    एवं सरकार समर्थक पायोनियर के समकक्ष १९०९ में दैनिक लीडर 
    को निकालकर लोकमत निर्माण का महान् साधन जुटाया तथा 
    दूसरे वर्ष मर्यादा पत्रिका भी प्रकाशित कराई। बाद में उन्होंने 
    १९२४ ई० में दिल्ली के हिंदुस्तान टाइम्स को सुव्यवस्थित किया 
    तथा सनातन धर्म और लाहौर से विश्वबंध, पत्रों को प्रकाशित 
    कराया।</p>
  <p   class="MsoListBullet">हिंदी के उत्थान में मालवीय जी की भूमिका ऐतिहासिक 
    है। भारतेंदु हरिश्चंद्र के नेतृत्व में हिंदी गद्य के निर्माण में 
    संलग्न मनीषियों में 'मकरंद' तथा 'झक्कड़सिंह' के उपनाम 
    से विद्यार्थी जीवन में रसात्मक काव्यरचना के लिये ख्यातिलब्ध 
    मालवीय जी ने देवनागरी लिपि और हिंदी भाषा की पश्चिमोत्तर 
    प्रदेश व अवध के गवर्नर सर एंटोनी मैकडोनेल के सम्मुख 
    १८९८ ई० में विविध प्रमाण प्रस्तुत करके कचहरियों में प्रवेश 
    कराया। हिंदी साहित्यक संमेलन के प्रथम अधिवेशन (काशी १९१०) 
    के अध्यक्षीय अभिभाषण में हिंदी के स्वरूप निरूपण में उन्होंने कहा 
    कि 'उसे फारसी अरबी के बड़े बड़े शब्दों से लादना जैसे 
    बुरा है, वैसे ही अकारण संस्कृत शब्दों से गूँथना भी अच्छा 
    नहीं और भविष्यवाणी की कि एक दिन यह भाषा राष्ट्रभाषा हो 
    सकेगी'। सम्मेलन के अधिवेशन (बंबई१९१९) के सभापतिपद 
    से उन्होंने हिंदी उर्दू के प्रश्न को, धर्म का नहीं, राष्ट्रीयता 
    का प्रश्न बतलाते हुए उद्घोष किया कि साहित्य और देश की 
    उन्नति अपने देश की भाषा द्वारा ही हो सकती है। और समस्त 
    देश की प्रांतीय भाषाओं के विकास के साथ-साथ हिंदी को अपनाने 
    के आग्रह के साथ इस भविष्यवाणी से कि 'कोई दिन आवेगा 
    कि जिस भाँति अंग्रेजी जगत भाषा हो रही है उसी भाँति हिंदी 
    का भी सार्वत्रिक प्रचार होगा' हिंदी जगत को अंतरराष्ट्रीय रूप 
    का लक्ष्य दिया। </p>
  <p   class="MsoListBullet">कांग्रेस के निर्माताओं में विख्यात मालवीय 
    जी ने उसके द्वितीय अधिवेशन (कलकत्ता,१८८६ ) से लेकर अपनी अंतिम 
    साँस तक स्वराज्य के लिये कठोर तप किया। उसके प्रथम उत्थान 
    में नरम और गरम दलों के बीच की कड़ी मालवीय जी गाँधी 
    युग की कांग्रेस में हिंदू मुसलमानों एवं उसके विभिन्न मतों में 
    सामंजस्य स्थापित करने में प्रयत्नशील रहे। एनी बेसेंट ने ठीक 
    कहा था कि 'मैं दावे के साथ कह सकती हूँ कि विभिन्न मतों 
    के बीच, केवल मालवीय जी भारतीय एकता की मूर्ति बने खड़े 
    हुए हैं'। असहयोग आंदोलन के आरंभ तक नरम दल के नेताओं 
    के कांग्रेस को छोड़ देने पर मालवीय जी उसमें डटे रहे और 
    कांग्रेस ने उन्हें चार बार सभापति निर्वाचित करके सम्मानित 
    किया -- लाहौर १९०९, दिल्ली<span   style="">श् </span>१९१८ और १९३१ तथा कलकत्ता १९३३ -- यद्यपि 
    अंतिम दोनों बार वे सत्याग्रह के कारण पहले ही गिरफ्तार 
    कर लिये गए। स्वतंत्रता के लिये उनकी तड़प और प्रयासों के 
    परिचायक फैजपुर कांग्रेस<span   style="">श् </span>(१९३६ ) में<span   style="">श् </span>'राष्ट्रीय 
    सरकार और चुनाव प्रस्ताव के समर्थन में मालवीय जी के ये 
    शब्द स्मरणीय हैं कि मैं पचास वर्ष से कांग्रेस के साथ हूँ। संभव 
    है, मैं बहुत दिन न जिऊँऔर अपने जी में यह कसक लेकर 
    मरूँ कि भारत अब भी पराधीन है। किंतु फिर भी मैं<span   style="">श् 
    </span>आशा करता हूँ कि मैं इस भारत को स्वतंत्र देख सकूँगा'। 
  </p>
  <p   class="MsoListBullet">असहयोग आंदोलन की चतु:सूत्री में शिक्षासंस्थाओं 
    के बहिष्कार का मालवीय जी ने विरोध किया और उनके व्यक्तित्व 
    के प्रभाव से हिंदू विश्वविद्यालय पर उसका अधिक प्रभाव नहीं पड़ा। 
    १९२१ ई० में कांग्रेस के नेताओं तथा स्वयंसेवकों से जेल भर 
    जाने पर किंकर्तव्यविमूढ़ वाइसराय लॉर्ड रीडिंग को प्रांतों 
    में स्वशासन देकर गांधी जी से संधि कर लेने को मालवीय 
    जी ने सहमत कर लिया था परंतु ४ फरवरी, १९२२ के चौरीचौरा 
    कांड ने इतिहास को पलट दिया; गांधी जी ने बरदौली की 
    कार्यकारिणी में सत्याग्रह को रोक दिया, और कांग्रेसजनों में 
    असंतोष फैला कि बड़ील भाई के कहने में आकर गांधी जी 
    ने भयंकर भूल की। गांधी जी भी पाँच साल के लिये जेल भेज 
    दिए गए और चिलचिलाती धूप में बूढ़े मालवीय ने पेशावर से 
    डिब्रूगढ़ तक तूफानी दौरा करके राष्ट्रीय चेतना को जीवित 
    रखा। इस भ्रमण में उन्होंने बहुत बार कुख्यात धारा १४४ का 
    उल्लंघन किया जिसे सरकार पी गई। किंतु १९३० के सविनय अवज्ञा 
    आंदोलन में सरकार ने उन्हें बंबई में गिरफ्तार किया जिसकी 
    महत्ता पर श्री भगवान्दास (भारतरत्न ) ने कहा कि मालवीय 
    जी का पकड़ा जाना राष्ट्रीय यज्ञ की पूर्णाहुति समझनी चाहिए। 
    उसी साल दिल्ली में अवैध घोषित कार्यसमिति की बैठक में मालवीय 
    जी को बंदी करके नैनी जेल भेज दिया गया जो उनकी जीवनचर्या 
    तथा वृद्धावस्था के कारण यथार्थ तप था। परंतु सैद्धांतिक 
    मतभेद के कारण हिंदु विश्वविद्यालय में प्रिंस ऑव वेल्स का स्वागत, 
    कांग्रेस स्वराज्य पार्टी के समकक्ष कांग्रेस स्वतंत्र दल एवं रैमजे 
    मैकडॉनल्ड के सांप्रदायिक निर्णय पर, जिसकी स्वीकृति को 
    मालवीय जी ने राष्ट्रीय आत्महत्या माना, कांग्रेस की<span   style="">श् 
    </span>न स्वीकृति न अस्वीकार नीति के कारण निर्णय विरोधी 
    सम्मेलन और राष्ट्रीय कांग्रेस दल का संगठन उनके कांग्रेस 
    विरोध के उदाहरण भी उल्लेखनीय हैं। </p>
  <p   class="MsoListBullet">सनातन धर्म और हिंदू संस्कृति की रक्षा और 
    संवर्धन में मालवीय जी का योगदान अनन्य है। जनबल तथा मनोबल 
    में नित्यश: क्षीयमान हिंदू जाति को विनाश से बचाने के लिये 
    उन्होंने हिंदू संगठन का शक्तिशाली आंदोलन चलाया और स्वयं 
    अनुदार सहधर्म्याोिं के तीव्र प्रतिवाद झेलते हुए कलकत्ता, काशी, 
    प्रयाग और नासिक में भंगियों को धर्मोपदेश और मंत्रदीक्षा 
    दी। उल्लेखनीय है कि राष्ट्रनेता मालवीय जी ने, जैसा पं० जवाहरलाल 
    नेहरू ने लिखा है, अपने नेतृत्वकाल में हिंदु महासभा को राजनीतिक 
    प्रतिक्रियावादिता से मुक्त रखा, और अनेक बार धर्मो के सहअस्तित्व 
    में अपनी आस्था को अभिव्यक्त किया। </p>
  <p   class="MsoListBullet">प्रयाग के भारती भवन पुस्तकालय, मैकडोनेल 
    यूनिवर्सिटी हिंदू छात्रालय और मिंटो पार्क के जन्मदाता, बाढ़, 
    भूकंप, सांप्रदायिक दंगों और मार्शल ला इत्यादि के दु:खियों 
    के आँसू पोछनेवाले मालवीय जी को ऋषिकुल हरिद्वार,गोरक्षा 
    और आयुर्वेद सम्मेलन तथा सेवा समिति ब्वॉय स्काउट तथा अन्य 
    कई संस्थाओं को स्थापित अथवा प्रोत्साहित करने का श्रेय है, 
    किंतु उनका अक्षय-र्कीति-स्तंभ काशी हिंदु विश्वविद्यालय है जिसमें 
    उनकी विशाल बुद्धि और संकल्प, देशप्रेम और क्रियाशक्ति तथा 
    तप और त्याग मूर्तिमान हैं। विश्वविद्यालय के उद्देश्यों हिंदू समाज 
    और संसार के हित के लिये भारत की प्राचीन सभ्यता और महत्ता 
    की रक्षा और संस्कृत विद्या के विकास और पाश्चात्य विज्ञान के 
    साथ भारत की विविध विद्याओं और कलाओं की शिक्षा को प्राथमिकता 
    दी गई। उसके विशाल तथा भव्य भवनों एवं विश्वनाथ मंदिर 
    में भारतीय स्थापत्य कला के अलंकरण भी मालवीय जी के आदर्श 
    के ही फ ल हैं। </p>
  <p   class="MsoListBullet">सं० ग्रं० : महमना पं० मदनमोहन मालवीय 
    : जीवनचरित् : ७५ वीं वर्षगाँठ का अभिनंदन ग्रंथ १९३६ (मालवीय 
    जीवन चरित समिति, काशी ), जवाहरलाल नेहरू : ऐन आटोबायोग्रैफी 
    ( रिबॉडले हेड लंदन ) महामना पं० मदन मोहन मालवीय 
    ( संस्मरण ) १९५७ चंद्रबली त्रिपाठी, ( प्र० दुर्गावती त्रिपाठी, मदन 
    मोहन मालवीय मार्ग,बस्ती ), इंडिया विंस फ्रीडम : मौलाना 
    अबुल कलाम आजाद, १९५९, ओरिएंट लॉगमैंस लिमिटेड कलकत्ता, 
    नेहरू जी अपनी ही भाषा में, १९६२, रामनारायण चौधरी ( नवजीवन 
    प्रकाशन मंदिर अहमदाबाद-१४)<span   style="">  
 
    </span><span   style="">   </span><span padma_font_family_property="DV1-TTSurekh" style="font-family: DV1-TTSurekh;">[</span>चंद्रावली 
    त्रिपाठी<span padma_font_family_property="DV1-TTSurekh" style="font-family: DV1-TTSurekh;">]</span></p>
</div>
</body></html>