<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >जलविज्ञान 
  </b></font><font    size="4">(</font><font padma_font_family_property="Times New Roman, Times, serif" face="Times New Roman, Times, serif" size="4">Hydrology</font><font    size="4">) 
  विज्ञान की वह 
  शाखा है जो 
  जल के उत्पादन, आदान 
  प्रदान, स्त्रोत, सरिता, 
  विलीनता, वाष्पता, 
  हिमपात, उतारचढ़ाव, 
  प्रपात, बाँध, संभरण 
  तथा मापन आदि 
  से संबंधित है। 
  जो जल वृष्टि 
  द्वारा पृथ्वी पर 
  गिरता है, वह 
  प्रथम तो भूमि 
  के प्राकृतिक गुरुत्व 
  के कारण या तो 
  भूमि के अंतस्तल 
  में प्रविष्ट हो 
  जाता है, या नाली 
  और नालिकाओं 
  द्वारा नदियों 
  में जा गिरता 
  है और वहाँ 
  से पुन: सागरों 
  में प्रवेश करता 
  है। कुछ जल वाष्प 
  रूप में वायुमंडल 
  में मिश्रित हो 
  जाता है, कुछ 
  वनस्पतियों द्वारा 
  भूगर्भ से खिंचकर 
  वायु के संपर्क 
  से वाष्प रूप में 
  परिवर्तित हो 
  जाता है। पृथ्वी 
  के अंतस्तल में प्रविष्ट 
  जल का कुछ अंश 
  स्त्रोतों द्वारा 
  प्रकट होकर नदी, 
  नालों या अन्य नीचे 
  स्थलों पर प्रवाहित 
  या संकलित होने 
  लगता है।</font></p>
<font  size="4"> 
<p  >जब जल की मात्रा 
  किसी कारण बहुत 
  बढ़ जाती है, तो 
  नदी, नाले बाढ़ 
  अथवा बढ़ोत्तरी 
  के रूप में बह निकलते 
  हैं और यदाकदा 
  बड़ी क्षति पहुँचाते 
  हैं। वैसे तो पानी 
  का बहाव प्रकृति 
  के अकाट्य नियमों 
  के अंतर्गत होता 
  है, किंतु प्रत्येक 
  स्थल की भूमि की 
  रूपरेखा, वनस्पति, 
  आबहवा और मनुष्य 
  द्वारा बनाए हुए 
  साधनों के कारण, 
  पानी के बहाव 
  में बहुत परिवर्तन 
  हो जाता है। 
  यदि किसी जगह 
  कोई रोक हो 
  तो उस रोक के 
  कारण, पानी 
  के बहाव का वेग 
  बढ़ना आवश्यक है। 
  इसीलिये </p>
<p style="text-align: left;"   align="CENTER">चित्र. जल आदान 
  प्रदान चक्र</p>
</font>
<p><font    size="4">पानी 
  की वेगवती धारा 
  के संपर्क में 
  बड़ी बड़ी चट्टानें 
  भी धीरे धीरे 
  घुल जाती हैं। 
  इसी कारण नदियों 
  के मुहानों पर 
  नदियों द्वारा 
  लाई हुई रेत 
  से नई भूमि बनती 
  जाती है, जिसको 
  डेल्टा (</font><font padma_font_family_property="Times New Roman, Times, serif" face="Times New Roman, Times, serif" size="4">delta</font><font    size="4">) 
  कहते हैं (देखें 
  डेल्टा)। वास्तव में 
  पृथ्वी पर बड़े 
  बड़े मैदान, जैसे 
  उत्तरी भारत में 
  गंगा और सिंधु 
  के विशाल मैदान, 
  हिमालय से लाई 
  हुई रेत के बने 
  हुए हैं। इस बनावट 
  में सहस्त्रों क्या 
  करोड़ों वर्ष 
  लगे होंगे। अब 
  भी गंगा के मुहाने 
  पर सुंदरवन 
  आदि के क्षेत्र प्राकृतिक 
  जलागमन द्वारा 
  ही बढ़ते चले 
  जा रहे हैं।</font></p>
<font  size="4"> 
<p  >पृथ्वी के अंतस्तल 
  में भी जल की अनेक 
  परतें स्थित हैं। 
  कहीं कहीं जल पृथ्वी 
  तल के समीप मिलता 
  है और कहीं पर 
  अधिक गहराई 
  में। इस क्षेत्र में जलविज्ञान 
  का संबंध भूगर्भ 
  विद्या से हो जाता 
  है। जलोत्पादन 
  के निमित्त जहाँ 
  बड़े बड़े कूप खोदे 
  जाते हैं या कृत्रिम 
  नलकूप बनाए जाते 
  हैं, वहाँ यह प्रकट 
  हाता है कि रेत 
  की परतों में 
  जो जल विद्यमान 
  है, वह अवसर मिलने 
  पर साधारण 
  जलस्त्रोत के तल 
  तक आ जाता है। 
  कभी कभी जल पृथ्वी 
  के गर्भ में प्रविष्ट 
  होकर वहाँ 
  उसी दशा में सहस्त्रों 
  वर्ष पड़ा रहता 
  है। कुछ जलराशि 
  धीरे धीरे समुद्र 
  की ओर भूगर्भ 
  में प्रवाहित होती 
  रहती है। इस दिशा 
  में जलविज्ञान 
  की प्रगति अभी बहुत 
  सीमित है।</p>
</font>
<p><font    size="4">प्रवाहित 
  जल का मापन भी 
  जलविज्ञान का 
  एक विशेष अंग है। 
  इसका प्रयोग विशेषत: 
  भूमिसिंचन के 
  साधनों में जलविद्युत्, 
  पनचक्की आदि में 
  होता है। आजकल 
  के युग में तो 
  बहुत से कारखानों 
  में भी जल का प्रयोग 
  ठंडक पहुँचाने 
  अथवा जल द्वारा 
  चालित मशीनों 
  को चलाने के 
  लिये होता है। 
  अत: भिन्न भिन्न प्रकार 
  की जलमापन की 
  विधियों का होना 
  अनिवार्य है। बड़ी 
  नदियों में जब 
  बाढ़ आती है, उस 
  समय जलमापन 
  एक समस्या बन जाता 
  है, क्योंकि नदियों 
  के तल में रेत 
  और मिट्टी 
  भी जल के साथ 
  बहती चलती है। 
  वैसे जलमापन 
  के निमित्त बहुत 
  से यंत्र बन चुके 
  हैं, जैसे धारावेगमापी 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Current meter</font><font    size="4">) 
  आदि वर्षा द्वारा 
  प्राप्त जल के मापन 
  के लिये जगह जगह 
  यंत्र लगाए जाते 
  हैं, जिससे इस बात 
  का अनुमान हो 
  सके कि कितना 
  जल वर्षा द्वारा 
  प्राप्त होता है, 
  कितना नदियों 
  द्वारा समुद्र में 
  चला जाता हे, 
  कितना भूगर्भ 
  में प्रविष्ट हो 
  जाता हे और 
  कित वाष्प में परिवर्तित 
  होता है। जल 
  के आवागमन का 
  यही ज्ञान साधारणतया 
  जलविज्ञान कहलाता 
  है।</font></p>
<font  size="4"> 
<p  >	( बालेश्वर 
  नाथ)</p>
</font><b></b> 
<p><font  size="5"><b></b></font></p>
</body></html>