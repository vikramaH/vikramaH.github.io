<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff" link="#0000ff">
<b></b>
<p><font  size="5"><b  >दूरदर्शी</b></font><font    size="4"> साधारणतया उस प्रकाशीय तंत्र (</font><font padma_font_family_property="Times New Roman, Times, serif" face="Times New Roman, Times, serif" size="4">optical system</font><font    size="4">)
 को कहते हैं जिससे देखने पर दूर की वस्तुएँ बड़े आकार की और स्पष्ट दिखाई 
देती हैं, अथवा जिसकी सहायता से दूरवर्ती वस्तुओं के साधारण और 
वर्णक्रमचित्र (</font><font padma_font_family_property="Times New Roman, Times, serif" face="Times New Roman, Times, serif" size="4">spectrograms</font><font    size="4">)
 प्राप्त किए जाते हैं। दूरवर्ती वस्तुओं का ज्ञान प्राप्त करने के लिए 
आजकल रेडियो तरंगों का भी उपयोग किया जाने लगा है। इस प्रकार का यंत्र 
रेडियो दूरदर्शी (</font><font padma_font_family_property="Times New Roman, Times, serif" face="Times New Roman, Times, serif" size="4">radio telescope</font><font    size="4">) कहलाता है। बोलचाल की भाषा में दूरदर्शी को दूरबीन भी कहते हैं।</font></p><p>
<font    size="4">दूरबीन
 के आविष्कार ने मनुष्य की सीमित दृष्टि को अत्यधिक विस्तृत बना दिया है। 
ज्योतिर्विद के लिए दूरदर्शी की उपलब्धि अंधे व्यक्ति को मिली आँखों के 
सदृश वरदान सिद्ध हुई है। इसकी सहायता से उसने विश्व के उन रहस्यमय 
ज्योतिष्पिंडों तक का साक्षात्कार किया है जिन्हें हम सर्पिल नीहारिकाएँ (</font><font padma_font_family_property="Times New Roman, Times, serif" face="Times New Roman, Times, serif" size="4">spiral nebulae</font><font    size="4">) कहते हैं। ये नीहारिकाएँ हमसे करोड़ों प्रकाशवर्षों की दूरी पर हैं। प्रकाशवर्ष (</font><font padma_font_family_property="Times New Roman, Times, serif" face="Times New Roman, Times, serif" size="4">light-year</font><font    size="4">)
 खगोलीय दूरी का मात्रक है। प्रकाश १,८६,००० मील प्रति सेकंड के वेग से एक 
वर्ष में जितनी दूरी तय करता है उसे एक प्रकाशवर्ष कहते हैं। आधुनिक 
ज्योतिर्विज्ञान (</font><font padma_font_family_property="Times New Roman, Times, serif" face="Times New Roman, Times, serif" size="4">astronomy</font><font    size="4">) और ताराभौतिकी (</font><font padma_font_family_property="Times New Roman, Times, serif" face="Times New Roman, Times, serif" size="4">astrophysics</font><font    size="4">)
 के विकास में दूरदर्शी का महत्वपूर्ण योग है। दूरदर्शी ने एक ओर जहाँ 
मनुष्य की दृष्टि को विस्तृत बनाया है, वहाँ दूसरी ओर उसने मानव को उन 
भौतिक तथ्यों और नियमों को समझने में सहायता भी दी है जो भौतिक विश्व के 
गत्यात्मक संतुलन (</font><font padma_font_family_property="Times New Roman, Times, serif" face="Times New Roman, Times, serif" size="4">dynamic equilibirium</font><font    size="4">) के आधार हैं।</font></p><p>
<font    size="4">मोलिन्यूक्स (</font><font padma_font_family_property="Times New Roman, Times, serif" face="Times New Roman, Times, serif" size="4">Molyneux</font><font    size="4">) ने अपनी पुस्तक डिऑप्ट्रिका नोवा (</font><font padma_font_family_property="Times New Roman, Times, serif" face="Times New Roman, Times, serif" size="4">Dioptrica Nova</font><font    size="4">) में लिखा है कि रॉजर बेकन (</font><font padma_font_family_property="Times New Roman, Times, serif" face="Times New Roman, Times, serif" size="4">Roger Bacon</font><font    size="4">)
 को, जिसकी मृत्यु सन् १२९५ में हुई थी, दूरबीन और खुर्दबीन का सैद्धांतिक
 ज्ञान था, लेकिन दूरदर्शी का सर्वप्रथम निर्माण सन् १६०८ के लगभग हॉलैंड 
निवासी हैंसलिपरशे (</font><font padma_font_family_property="Times New Roman, Times, serif" face="Times New Roman, Times, serif" size="4">Hanslippershey</font><font    size="4">)
 नामक व्यक्ति ने किया। इसके बाद क्रमश: गैलिलिओ, केपलर, हाइगेंज़, ब्रैडले,
 ग्रेगरी और न्यूटन आदि ने दूरदर्शी का व्यवस्थित यंत्र के रूप में विकास 
किया। दूरबीन के विकास में गैलिलिओ का महत्वपूर्ण योग है। गैलिलिओ ने अपने 
दूरदर्शी की सहायता से संसार को यह बता दिया है कि कोपर्निकस की 
सूर्यकेंद्रीय (</font><font padma_font_family_property="Times New Roman, Times, serif" face="Times New Roman, Times, serif" size="4">heliocentric</font><font    size="4">) ज्योतिर्व्यवस्था सत्य है और टालिमी की भूकेंद्रीय (</font><font padma_font_family_property="Times New Roman, Times, serif" face="Times New Roman, Times, serif" size="4">geocentric</font><font    size="4">) व्यवस्था अशुद्ध है।</font></p><p>
<font    size="4">दूरदर्शी मुख्यत: दो प्रकार के होते हैं : (१) अपवर्तन दूरदर्शी (</font><font padma_font_family_property="Times New Roman, Times, serif" face="Times New Roman, Times, serif" size="4">refracting telescope</font><font    size="4">) तथा (२) परावर्ती दूरदर्शी (</font><font padma_font_family_property="Times New Roman, Times, serif" face="Times New Roman, Times, serif" size="4">reflecting telescope</font><font    size="4">)।</font></p><p>
<font    size="4">अपवर्तन दूरदर्शी <font padma_font_family_property="Symbol" face="Symbol">-</font>
 ये दूरदर्शी भी दो प्रकार के हैं : गैलिलिओ प्रकार के दूरदर्शी तथा (२) 
केपलर प्रकार के दूरदर्शी। प्रत्येक वर्तन दूरदर्शी के दो मुख्य अवयव होते 
हैं : अभिदृश्यक लेंस (</font><font padma_font_family_property="Times New Roman, Times, serif" face="Times New Roman, Times, serif" size="4">objective</font><font    size="4">) और नेत्रक (</font><font padma_font_family_property="Times New Roman, Times, serif" face="Times New Roman, Times, serif" size="4">eyepiece</font><font    size="4">)। ये दूरदर्शी की नलिका के सिरों पर स्थित होते हैं।</font></p><p>
<font    size="4">गैलिलिओ किस्म के दूरदर्शी में अभिदृश्यक अभिसारी लेंस (</font><font padma_font_family_property="Times New Roman, Times, serif" face="Times New Roman, Times, serif" size="4">converging lens</font><font    size="4">) और नेत्रक अपसारी लेंस (</font><font padma_font_family_property="Times New Roman, Times, serif" face="Times New Roman, Times, serif" size="4">diverging lens</font><font    size="4">) होता है चित्र १. में इस प्रकार के दूरदर्शी द्वारा प्रतिबिंब निर्माण प्रदर्शित किया गया है।</font></p>
<font  size="4"> 
<p align="CENTER"><img src="60115_files/60115-1.jpg" width="524" height="215"></p>
<p style="text-align: left;"   align="CENTER">चित्र १. गैलिलिओ 
  के दूरदर्शी की 
  संरचना</p>
<p style="text-align: left;"   align="CENTER">ता. अभिदृश्यक 
  तथा ले. उपनेत्रक 
  लेंस।</p>
<p  >गैलिलिओ 
  दूरदर्शी की उपयोगिता 
  और असुविधाएँ 
  निम्नलिखित हैं 
  :</p>
</font>
<p><font    size="4">उपयोगिताएँ <font padma_font_family_property="Symbol" face="Symbol">-</font>
 (१) सीधा प्रतिबिंब (</font><font padma_font_family_property="Times New Roman, Times, serif" face="Times New Roman, Times, serif" size="4">erectimage</font><font    size="4">), (२) प्रदीप्त दृष्टिक्षेत्र (</font><font padma_font_family_property="Times New Roman, Times, serif" face="Times New Roman, Times, serif" size="4">Illuminated Field of view</font><font    size="4">), (३) कम लंबाई की दूरदर्शी नलिका, (४) उत्तल और अवतल लेंसों क संयुक्त व्यवस्था के कारण किसी अंश तक विपथन दोषों (</font><font padma_font_family_property="Times New Roman, Times, serif" face="Times New Roman, Times, serif" size="4">aberrations</font><font    size="4">) का निराकरण।</font></p><p>
<font    size="4">असुविधाएँ <font padma_font_family_property="Symbol" face="Symbol">-</font>
१. इस दूरदर्शी का दृष्टिक्षेत्र (</font><font padma_font_family_property="Times New Roman, Times, serif" face="Times New Roman, Times, serif" size="4">field of view</font><font    size="4">) विस्तृत नहीं होता तथा २. इसमें क्रूसतंतु (</font><font padma_font_family_property="Times New Roman, Times, serif" face="Times New Roman, Times, serif" size="4">crosswires</font><font    size="4">) की व्यवस्था नहीं हो सत, इसलिए माप संबंधी कार्यों के लिए यह अनुपयुक्त होता है।</font></p><p>
<font    size="4">केपलर दूरदर्शी <font padma_font_family_property="Symbol" face="Symbol">-</font>
 इसमें अभिदृश्यक लेंस और नेत्रक दोनों अभिसारी (</font><font padma_font_family_property="Times New Roman, Times, serif" face="Times New Roman, Times, serif" size="4">converging</font><font    size="4">) होते हैं। चित्र २. में केपलर दूरदर्शी द्वारा प्रतिबिंबनिर्माण की विधि का प्रदर्शन किया गया है।</font></p>
<font  size="4"> 
<p align="CENTER"><img src="60115_files/60115-2.jpg" width="448" height="170"></p>
<p style="text-align: left;"   align="CENTER">चित्र २. केपलर 
  का दूरदर्शी</p>
<p style="text-align: left;"   align="CENTER">ता अभिदृश्यक 
  तथा ले नेत्रक 
  लेंस, प वस्तु, २<font padma_font_family_property="Symbol" face="Symbol">�</font> 
  माध्य-मिक तथा 
  २ अंतिम प्रतिबिंब</p>
</font>
<p><font    size="4">केपलर दूरदर्शी में प्रतिबिंब साधारणतया उल्टा बनता है और दूरदर्शी नलिका की लंबाई भी अधिक होती है, लेकिन इसका दृष्टिक्षेत्र (</font><font padma_font_family_property="Times New Roman, Times, serif" face="Times New Roman, Times, serif" size="4">field of view</font><font    size="4">)
 अधिक होता है। इसके अतिरिक्त इसमें क्रूसतंतु की व्यवस्था भी हो सकती है। 
इसलिए माप संबंधी कार्यों के लिए यह अधिक उपयुक्त है। आजकल आकाश के 
ज्योतिष्पिंडों और पृथ्वी पर स्थित दूरवर्ती वस्तुओं के देखने में अधिकतर 
दूरबीनों का ही उपयोग होता है। आकाश के ज्योतिष्पिंडों को देखने के लिए 
प्रयुक्त होनेवाले दूरदर्शी ज्योतिष-दूरदर्शी (</font><font padma_font_family_property="Times New Roman, Times, serif" face="Times New Roman, Times, serif" size="4">astronomical telescope</font><font    size="4">)
 कहलाते हैं। इनमें प्रतिबिंब, जैसा चित्र २. में दिखाया गया है, उलटा बनता
 है। जहाँ तक ज्योतिष्पिंडों का प्रश्न है, उनके प्रतिबिंब का उल्टा या 
सीधा होना विशेष महत्व नहीं रखता, किंतु पार्थिव उपयोग में आनेवाले 
दूरदर्शी में प्रतिबिंब का सीधा होना आवश्यक है। पार्थिव उपयोग में आनेवाले
 केपलर दूरदर्शी को पार्थिव दूरदर्शी (</font><font padma_font_family_property="Times New Roman, Times, serif" face="Times New Roman, Times, serif" size="4">terrestrial telescope</font><font    size="4">)
 की संज्ञा दी गई है। पार्थिव दूरदर्शियों में सीधा प्रतिबिंब प्राप्त करने
 के लिए एक अतिरिक्त लेंस व्यवस्था का उपयोग होता है। चित्र ३ में पार्थिव 
दूरबीन की प्रकाशीय व्यवस्था प्रदर्शित है।</font></p>
<font  size="4"> 
<p align="CENTER"><img src="60115_files/60115-3.jpg" width="550" height="241"></p>
<p style="text-align: left;"   align="CENTER">चित्र ३. पार्थिव 
  दूरदर्शी</p>
<p style="text-align: left;"   align="CENTER">ता<sub  >१</sub> नेत्रक 
  तथा ता<sub  >२</sub> अभिदृश्यक 
  लेंस; ले अतिरिक्त 
  लेंस, जो अंतिम 
  प्रतिबिंब को सीधा 
  करता हैं; प वस्तु, 
  बिं<sub  >१</sub> प्रथम बिंब 
  तथा बिं<sub  >२ </sub>अंतिम 
  प्रतिबिंव है।</p>
</font>
<p><font    size="4">अपवर्तन दूरदर्शी का अभिदृश्य लेंस <font padma_font_family_property="Symbol" face="Symbol">-</font>
एक अच्छे अपवर्तन दूरदर्शी में उसके अभिदृश्यक लेंस का वर्णविपथन से रहित होना आवश्यक है। वर्णविपथन (</font><font padma_font_family_property="Times New Roman, Times, serif" face="Times New Roman, Times, serif" size="4">chromatic aberration</font><font    size="4">) के कारण प्रतिबिंब कुछ रंगीन दिखाई देता है। वर्णविपथन के दोष से रहित लेंस व्यवस्था को अवर्णक लेंस व्यवस्था (</font><font padma_font_family_property="Times New Roman, Times, serif" face="Times New Roman, Times, serif" size="4">achromatic system of lenses</font><font    size="4">) कहते हैं। अवर्णकता प्राप्त करने के लिए एक उच्च विक्षेपण (</font><font padma_font_family_property="Times New Roman, Times, serif" face="Times New Roman, Times, serif" size="4">high dispersion</font><font    size="4">) वाले ऋण लेंस (</font><font padma_font_family_property="Times New Roman, Times, serif" face="Times New Roman, Times, serif" size="4">negative lens</font><font    size="4">) का निम्न विक्षेपण (</font><font padma_font_family_property="Times New Roman, Times, serif" face="Times New Roman, Times, serif" size="4">low dispersion</font><font    size="4">)
 के धन लेंस के साथ युग्म बनाया जाता है। सैद्धांतिक विश्लेषण करने पर यह 
पाया गया कि वर्णविपथन के दोष से रहित लेंस-युग्म एक सीमा तक गोलीय विपथन (</font><font padma_font_family_property="Times New Roman, Times, serif" face="Times New Roman, Times, serif" size="4">spherical aberration</font><font    size="4">) से भी विमुक्त होता है। फोटोग्राफी के लिए दूरदर्शी में कभी कभी तीन अभिदृश्यक लेंसों (</font><font padma_font_family_property="Times New Roman, Times, serif" face="Times New Roman, Times, serif" size="4">triple object glass</font><font    size="4">) का उपयोग किया जाता है।</font></p><font  size="4">
<p  >अभिदृश्यक लेंस के निर्माण में निम्नलिखित बातों का ध्यान रखना पड़ता है :</p>
</font><ol><font  size="4">

</font><p><font  size="4"></font></p><li><font    size="4">उपयुक्त आकार के काचमंडलक (</font><font padma_font_family_property="Times New Roman, Times, serif" face="Times New Roman, Times, serif" size="4">glass disc</font><font    size="4">) का चुनाव,</font></li><font  size="4"></font><p></p>
<p></p><font  size="4"><li  >काच की पारदर्शकता और दोषहीनता (उसमें धब्बों का और बुदबुदों का अभाव),</li></font><p></p>
<p><font  size="4"></font></p><li><font    size="4">काच की समांगता (</font><font padma_font_family_property="Times New Roman, Times, serif" face="Times New Roman, Times, serif" size="4">homogeneity</font><font    size="4">) तथा</font></li><font  size="4"></font><p></p>
<p><font  size="4"></font></p><li><font    size="4">काच के आंतर विकृति (</font><font padma_font_family_property="Times New Roman, Times, serif" face="Times New Roman, Times, serif" size="4">internal strain</font><font    size="4">) का अभाव।</font></li><font  size="4"><p></p></font></ol><p>

<font    size="4">परावर्तन दूरदर्शी <font padma_font_family_property="Symbol" face="Symbol">-</font>
 परावर्तन दूरदर्शियों का अभिदृश्य दर्पण (</font><font padma_font_family_property="Times New Roman, Times, serif" face="Times New Roman, Times, serif" size="4">mirror</font><font    size="4">) होता है, लेंस नहीं। ग्रेगरी (</font><font padma_font_family_property="Times New Roman, Times, serif" face="Times New Roman, Times, serif" size="4">Gregory</font><font    size="4">)
 ने दर्पणों और लेंसों द्वार निर्मित प्रतिबिंबों का विशेष अध्ययन किया। 
उसने यह बताया कि यदि दर्पणों और लेंसों के धरातल शंकव वक्रता (</font><font padma_font_family_property="Times New Roman, Times, serif" face="Times New Roman, Times, serif" size="4">conical curvantre</font><font    size="4">)
 युक्त हों तो उनमें विपथन का दोष नहीं होता। शांकब वक्रता के लेंस बनाने 
में अनेक कठिनाइयों का सामना करना पड़ता है, इसलिए ग्रेगरी ने यह सुझाव 
उपस्थित किया कि दूरदर्शी के अभिदृश्यक के लिए लेंस के स्थान पर शांकब 
वक्रता के दर्पण का उपयोग किया जाए। इस अभिदृश्यक दर्पण को परावर्तक (</font><font padma_font_family_property="Times New Roman, Times, serif" face="Times New Roman, Times, serif" size="4">reflector</font><font    size="4">) कहा जाता है। इसको पहले स्पेक्युलम (</font><font padma_font_family_property="Times New Roman, Times, serif" face="Times New Roman, Times, serif" size="4">speculum</font><font    size="4">)
 भी कहते था। न्यूटन ही प्रथम व्यक्ति था, जिसने परावर्तक दूरबीन का 
निर्माण किया था। इस यंत्र की सहायता से उसने बृहस्पति के उपग्रहों का और 
शुक्र के धन्वाकार का निरीक्षण किया था।</font></p><font  size="4">
<p  >परावर्तन दूरबीन में 
परावर्तक दर्पण का विशेष महत्व होता है। इस दर्पण की श्रेष्ठता इस बात में 
है कि इसकी पॉलिश धुँधली न पड़े। चार भाग ताँबा और एक भाग टिन की बनी 
स्पेक्यूलम धातु पर्याप्त कठोर होती है और सफेद पॉलिश को आसानी से पकड़ लेती
 है।</p>
</font><p><font    size="4">लीबिख (</font><font padma_font_family_property="Times New Roman, Times, serif" face="Times New Roman, Times, serif" size="4">Liebig</font><font    size="4">) द्वारा काच पर चाँदी की फिल्म चढ़ाने की विधि का आविष्कार होने पर फूको (</font><font padma_font_family_property="Times New Roman, Times, serif" face="Times New Roman, Times, serif" size="4">Foucault</font><font    size="4">)
 ने सन् १८५७ में यह प्रस्ताव किया कि धातु के स्पेक्यूलम के स्थान पर काच
 के दर्पण का उपयोग किया जाना चाहिए। धातु के बने दर्पण दो मुख्य कठिनाइयाँ
 उपस्थित करते थे : १. धातु के दर्पण की पॉलिश धुँधली हो जाने पर नई पॉलिश 
चढ़ाने के लिए उसको खुरचना पड़ता था। इस खुरचने से दर्पण के पृष्ठ पर विकृति 
होने की आशंका रहती थी और कभी कभी उसका फिर से घर्षण (</font><font padma_font_family_property="Times New Roman, Times, serif" face="Times New Roman, Times, serif" size="4">grinding</font><font    size="4">) करना पड़ता था। २. इसके अतिरिक्त, ताप (</font><font padma_font_family_property="Times New Roman, Times, serif" face="Times New Roman, Times, serif" size="4">temperature</font><font    size="4">)
 के परिवर्तन से धातु के दर्पण में प्रसार या संकोच होता था, जिससे उसकी 
फोकस दूरी में अंतर हो जाता था। काच के दर्पण का रजतपटल यदि धुँधला भी हो 
जाता है तो आसानी से नया रजतपटल चढ़ा लिया जाता है। आजकल रजतपटल के स्थान पर
 काच के दर्पण पर ऐल्यूमिनियम का पटल चढाने की प्रथा है। वायु में खुला 
छोड़ने पर ऐल्यूमिनियम का आक्सीकरण (</font><font padma_font_family_property="Times New Roman, Times, serif" face="Times New Roman, Times, serif" size="4">oxidation</font><font    size="4">) हो जाता है, जिससे यह पटल सख्त और स्थायी बन जाता है।</font></p><p>
<font    size="4">परावर्तन
 दूरदर्शी पाँच प्रकार के होते हैं : (१) प्राइम-फोकस दूरदर्शी, (२) न्यूटन
 दूरदर्शी, (३) कैसेग्रेन दूरदर्शी, (४) ग्रिगोरीय दूरदर्शी तथा (५) काउड (</font><font padma_font_family_property="Times New Roman, Times, serif" face="Times New Roman, Times, serif" size="4">Coude</font><font    size="4">) दूरदर्शी। उक्त दूरदर्शियों में मुख्यत: परावर्तक (</font><font padma_font_family_property="Times New Roman, Times, serif" face="Times New Roman, Times, serif" size="4">reflector</font><font    size="4">)
 के धरातल की आकृति का अंतर होता है। प्राय: सब परावर्तक दूरदर्शियों में 
शांकव वक्रतायुक्त अभिदृश्यक दर्पणों का उपयोग होता है। चित्र ४. में 
न्यूटन दूरदर्शी द्वारा प्रतिबिंब निर्माण की क्रिया समझाई गई है।</font></p>
<font  size="4"> 
<p align="CENTER"><img src="60115_files/60115-4.jpg" width="439" height="258"></p>
<p style="text-align: left;"   align="CENTER">चित्र ४. न्यूटन 
  का परावर्तक 
  दूरदर्शी</p>
<p style="text-align: left;"   align="CENTER">द. अवतल दर्पण 
  का ध्रुव, न. समतल 
  दर्पण तथा बिं. 
  प्रतिबिंब</p>
<p  >प्रत्येक दूरदर्शी 
  में निम्नलिखित 
  गुण यथोचित 
  रूप में अवश्य होने 
  चाहिए :</p>
</font>
<ol><font  size="4">

</font><p><font  size="4"></font></p><li><font    size="4">आवर्धक क्षमता (</font><font padma_font_family_property="Times New Roman, Times, serif" face="Times New Roman, Times, serif" size="4">magnifying power</font><font    size="4">), (२) विभेदकता (</font><font padma_font_family_property="Times New Roman, Times, serif" face="Times New Roman, Times, serif" size="4">resolving power</font><font    size="4">), (३) प्रकाश संग्रह करने की क्षमता, (४) माप संबंधी उपादेयता, (५) सुर्निर्दिष्ट एवं परिवर्धित दृष्टिक्षेत्र (</font><font padma_font_family_property="Times New Roman, Times, serif" face="Times New Roman, Times, serif" size="4">well defined and enlarged field of view</font><font    size="4">)।</font></li><font  size="4"><p></p></font></ol><p>

<font    size="4">आवर्धन क्षमता और विभेदकता एक दूसरे पर निर्भर करती हैं। विभेदकता बढ़ाने के लिए आवर्धन बढ़ाना आवश्यक है। दूरबीन की आवर्धन क्षमता आ (</font><font padma_font_family_property="Times New Roman, Times, serif" face="Times New Roman, Times, serif" size="4">M</font><font    size="4">) निम्नलिखित समीकरण से प्राप्त होती है :</font></p>
<font  size="4"> 
<p  >आ <font padma_font_family_property="Symbol" face="Symbol">=</font> <img src="60115_files/60115-1.gif" align="absmiddle" width="69" height="41"> 
</p>
</font>
<p><font    size="4">यहाँ को (</font><font padma_font_family_property="Times New Roman, Times, serif" face="Times New Roman, Times, serif" size="4">F</font><font    size="4">) <font padma_font_family_property="Symbol" face="Symbol">=</font>
 अभिदृश्यक लेंस अथवा परावर्तक की फोकस, दूरी तथा प (</font><font padma_font_family_property="Times New Roman, Times, serif" face="Times New Roman, Times, serif" size="4">f</font><font    size="4">) <font padma_font_family_property="Symbol" face="Symbol">=</font>
 नेत्रक की फोकस दूरी।</font></p><p>
<font    size="4">विभेदकता
 का अर्थ है किसी यंत्र की सहायता के बिना, नेत्र से एक प्रतीत होनेवाली दो
 वस्तुओं को अलग अलग करके दिखने का सामर्थ्य। दूरदर्शी की विभेदकता वि (</font><font padma_font_family_property="Times New Roman, Times, serif" face="Times New Roman, Times, serif" size="4">P</font><font    size="4">) का समीकरण है :</font></p>
<font  size="4"> 
<p  >वि <font padma_font_family_property="Symbol" face="Symbol">=</font> <img src="60115_files/60115-2.gif" align="absmiddle" width="116" height="41"> 
</p>
</font>
<p><font    size="4">यहाँ दै (<font padma_font_family_property="Symbol" face="Symbol">l</font>
) <font padma_font_family_property="Symbol" face="Symbol">=</font>
 दूरदर्शी द्वारा संगृहीत प्रकाश का औसत तरंगदैर्घ्य तथ ध्या (</font><font padma_font_family_property="Times New Roman, Times, serif" face="Times New Roman, Times, serif" size="4">D</font><font    size="4">) <font padma_font_family_property="Symbol" face="Symbol">=</font>
 दूरदर्शी का अभिदृश्यक का व्यास। उपयोग की दृष्टि से अपवर्तन और परावर्तन 
दूरबीनें एक दूसरे की पूरक हैं। अपवर्तन दूरदर्शी की फोकस  दूरी ताप के साथ
 नहीं बदलती। इसलिए ज्योतिषीय माप संबंधी कामों के लिए यह अधिक उपयुक्त है,
 किंतु यह विपथन दोषों से पूर्णरूपेण विमुक्त नहीं होता। इसके अतिरिक्त 
अपवर्तन दूरदर्शी पकाश के बहुत अच्छे संग्राहक नहीं होते, इसलिए प्रकाश में
 धुँधले दिखाई देनेवाले ज्योतिष्पिंडों (नीहारिका इत्यादि) के निरीक्षण के 
लिए अपवर्तन दूरदर्शी उपयुक्त नहीं होते।</font></p><p>
<font    size="4">परावर्तन
 दूरदर्शी माप और गणना संबंधी कार्यों के लिए अधिक उपयुक्त नहीं होते, 
किंतु इनकी प्रकाशव्यवस्था पूर्ण रूप से अवर्णक होती है। वर्णक्रम चित्र (</font><font padma_font_family_property="Times New Roman, Times, serif" face="Times New Roman, Times, serif" size="4">spectrogram</font><font    size="4">)
 के कार्य में परावर्तन दूरदर्शी विशेष रूप से उपयोगी होते हैं। ज्योतिष 
संबंधी अन्वेषण में प्राय: दो प्रकार के फोटो लिए जाते हैं। ये क्रमश: 
साधारण फोटो और वर्णक्रम फोटो होते हैं। आकाशीय पिंडों के ताप, रासायनिक 
रचना एवं वेग (</font><font padma_font_family_property="Times New Roman, Times, serif" face="Times New Roman, Times, serif" size="4">velocity</font><font    size="4">) ज्ञात करने के लिए उनके द्वारा उत्सर्जित प्रकाश के वर्णक्रम का फोटो ले लिया जाता है। त्रिपार्श्व (</font><font padma_font_family_property="Times New Roman, Times, serif" face="Times New Roman, Times, serif" size="4">prism</font><font    size="4">), अथवा परावर्तन या विवर्तन ग्रेटिंग (</font><font padma_font_family_property="Times New Roman, Times, serif" face="Times New Roman, Times, serif" size="4">reflection of diffraction grating</font><font    size="4">) की सहायता से आकाशकीय पिंड से आए हुए प्रकाश को उसके वर्णक्रम (</font><font padma_font_family_property="Times New Roman, Times, serif" face="Times New Roman, Times, serif" size="4">spectrum</font><font    size="4">) में फैला दिया जाता है, और उस वर्णक्रम का फोटो ले लिया जाता है।</font></p><p>
<font    size="4">दूरदर्शी का आरोहण <font padma_font_family_property="Symbol" face="Symbol">-</font>
 दूरदर्शी के आरोहण का उतना ही महत्व है, जितना उसकी प्रकाशीय पूर्णता (</font><font padma_font_family_property="Times New Roman, Times, serif" face="Times New Roman, Times, serif" size="4">optical perfection</font><font    size="4">) का। किसी नक्षत्र की दैनिक गति (</font><font padma_font_family_property="Times New Roman, Times, serif" face="Times New Roman, Times, serif" size="4">diurnal motion</font><font    size="4">) का अनुसरण करने के लिए दूरदर्शी को निरंतर उन्नतांशीय (</font><font padma_font_family_property="Times New Roman, Times, serif" face="Times New Roman, Times, serif" size="4">altitudinal</font><font    size="4">) और दिगंशीय (</font><font padma_font_family_property="Times New Roman, Times, serif" face="Times New Roman, Times, serif" size="4">azimuthal</font><font    size="4">) गति से चलाना होता है। इसके लिए दूरदर्शी का विशेष ढंग से आरोहण करना पड़ता है।</font></p><p>
<font    size="4">इस सिलसिले में विषुव आरोहण (</font><font padma_font_family_property="Times New Roman, Times, serif" face="Times New Roman, Times, serif" size="4">equatorial mounting</font><font    size="4">) का विशेष महत्व है। इस आरोहण में दूरदर्शी को दो समकोणिक अक्षों (</font><font padma_font_family_property="Times New Roman, Times, serif" face="Times New Roman, Times, serif" size="4">axes</font><font    size="4">) पर स्वतंत्र रूप से घुमाने की व्यवस्था होती है। दूरदर्शी को एक चालक घड़ी या ड्राइविंग क्लॉक (</font><font padma_font_family_property="Times New Roman, Times, serif" face="Times New Roman, Times, serif" size="4">driving clock</font><font    size="4">) द्वारा घुमाया जाता है, जिससे उसकी गति आंतरायिक (</font><font padma_font_family_property="Times New Roman, Times, serif" face="Times New Roman, Times, serif" size="4">intermittent</font><font    size="4">)
 न होकर एक समान रह सके। दूरदर्शी की इस गति का कंपन रहित होना भी नितांत 
आवश्यक है, और वेग ऐसा होना चाहिए कि तारे दूरदर्शी के दृष्टिक्षेत्र में 
बिल्कुल अचल रहें।</font></p><font  size="4">
<p  >कुछ विश्वविख्यात दूरदर्शियों का विवरण निम्नलिखित है :</p>
</font><p><font    size="4">यरकिज़ (</font><font padma_font_family_property="Times New Roman, Times, serif" face="Times New Roman, Times, serif" size="4">Yerkes</font><font    size="4">) दूरदर्शी <font padma_font_family_property="Symbol" face="Symbol">-</font>
 यह संसार का सबसे बड़ा अपवर्तन दूरदर्शी है। इसके अभिदृश्यक लेंस का व्यास 
४० इंच है। अमरीका की यरकिज़ वेधशाला में सन् १८९७ में इसका आरोहण हुआ था।</font></p>
<p> <font    size="4">माउंट 
  विलसन का दूरदर्शी 
  <font padma_font_family_property="Symbol" face="Symbol">-</font> इस दूरदर्शी 
  का आरोहण सन् 
  १९१९ में अमरीका की 
  माउंट विलसन 
  वेधशाला में 
  किया गया था। 
  इस दूरदर्शी के 
  परावर्तक का 
  व्यास १०० इंच है। इसकी 
  सहायता से हमारी 
  आकाशगंगा (</font><font padma_font_family_property="Times New Roman, Times, serif" face="Times New Roman, Times, serif" size="4">galaxy</font><font    size="4">) 
  से पृथक् रहनेवाले 
  आकाशीय पिंडों 
  का निरीक्षण् संभव 
  हो सका है। इस 
  दूरदर्शी के परावर्तक 
  का भार <img src="60115_files/60115-3.gif" align="absmiddle" width="32" height="34"> 
  टन के लगभग है 
  तथ इसकी गति 
  संबंधी व्यवस्था 
  का भार १०० टन है। 
  जिस गुंबंज में 
  इसका आरोहण 
  हुआ है उनका व्यास 
  १०० फुट और ऊँचाई 
  १०५ फुट है।</font></p>
<p> <font    size="4">हेल 
  परावर्तक दूरदर्शी 
  <font padma_font_family_property="Symbol" face="Symbol">-</font> डा. एलरी 
  हेल (</font><font padma_font_family_property="Times New Roman, Times, serif" face="Times New Roman, Times, serif" size="4">Ellery Hale</font><font    size="4">) 
  के प्रयत्नों के 
  परिणामस्वरूप 
  अमरीका में पैलोमॉर 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Palomar</font><font    size="4">) 
  वेधशाला की 
  स्थापना की गई। 
  सन् १९४७ में इस वेधशाला 
  में २०० इंच व्यास के 
  परावर्तक का 
  आरोहण हुआ। 
  डा. हेल के नाम 
  पर इस दूरदर्शी 
  का नाम हेल दूरदर्शी 
  रखा गया। यद्यपि 
  इस दूरदर्शी का 
  संपूर्ण भार 
  ५३० टन है, तथापि 
  इसका संतुलन 
  इतनी उत्तम विधि 
  से किया गया 
  है कि केवल <img src="60115_files/60115-4.gif" align="absmiddle" width="34" height="40">अश्वशक्ति 
  की मोटर द्वारा 
  इसे भली भँाति 
  घुमाया जा सकता 
  है। इस दूरदर्शी 
  का परास (</font><font padma_font_family_property="Times New Roman, Times, serif" face="Times New Roman, Times, serif" size="4">range</font><font    size="4">) 
  दो अरब लाख प्रकाशवर्ष 
  है।</font></p>
<font  size="4"> 
<p  >रेडियो दूरदर्शी 
  <font padma_font_family_property="Symbol" face="Symbol">-</font> प्रकाशीय 
  दूरदर्शी में प्रकाश 
  के द्वारा हमें 
  आकाशस्थ पिंडों 
  के विषय में सूचना 
  प्राप्त होती है। 
  रेडियो दूरदर्शी 
  में प्रकाशीय पिंडों 
  द्वारा उत्सर्जित 
  रेडियो तरंगों 
  के द्वारा उनकी 
  रचना इत्यादि 
  के संबंध में जानकारी 
  प्राप्त की जाती 
  है। सन् १९३१ में जान्स्की</p>
<p align="CENTER"><img src="60115_files/60115-5.jpg" width="206" height="273"></p>
<p style="text-align: left;"   align="CENTER">चित्र. ५</p>
</font>
<p><font    size="4">द्वार
 यह घोषणा की गई कि आकाशगंगा या उसके पास के प्रदेशों से रेडियो तरंगें 
पृथ्वी पर आती है और इन तरंगों से उन प्रदेशों के संबंध में जानकारी 
प्राप्त की जा सकती है। रेडियो दूरदर्शी का आधार जान्स्की (</font><font padma_font_family_property="Times New Roman, Times, serif" face="Times New Roman, Times, serif" size="4">Jansky</font><font    size="4">) का उक्त अन्वेष्ण है। रेडियो दूरदर्शी के मुख्य भाग चित्र ५. में प्रदर्शित किए गए हैं। अ (</font><font padma_font_family_property="Times New Roman, Times, serif" face="Times New Roman, Times, serif" size="4">A</font><font    size="4">) एक एरियल (</font><font padma_font_family_property="Times New Roman, Times, serif" face="Times New Roman, Times, serif" size="4">aerial</font><font    size="4">) है, जो परवलयाकार प्याले की आकृति का तारों का जाल होता है और जो आकाश के किसी भी बिंदु की ओर लक्षित किया जा सकता है। केबल (</font><font padma_font_family_property="Times New Roman, Times, serif" face="Times New Roman, Times, serif" size="4">cable</font><font    size="4">) द्वारा यह एरियल रेडियो संग्राही (</font><font padma_font_family_property="Times New Roman, Times, serif" face="Times New Roman, Times, serif" size="4">Receiver</font><font    size="4">) र (</font><font padma_font_family_property="Times New Roman, Times, serif" face="Times New Roman, Times, serif" size="4">R</font><font    size="4">) से संबंधित रहता है। र (</font><font padma_font_family_property="Times New Roman, Times, serif" face="Times New Roman, Times, serif" size="4">R</font><font    size="4">) एक अभिलेखयंत्र (</font><font padma_font_family_property="Times New Roman, Times, serif" face="Times New Roman, Times, serif" size="4">Recorder</font><font    size="4">) म (</font><font padma_font_family_property="Times New Roman, Times, serif" face="Times New Roman, Times, serif" size="4">M</font><font    size="4">)
 से जुड़ा रहता है। अभिलेख यंत्र एरियल द्वारा ग्रहण की गई रेडियो तरंगों का
 लेखाचित्र एक वक्र के रूप में बनाता है। इस लेखाचित्र से रेडियो तरंगों के
 स्रोत के ताप इत्यादि के संबंध में जानकारी प्राप्त की जाती है। संसार का 
सबसे बड़ा और प्रख्यात रेडियो दूरदर्शी अमरीका में जोड्रेल बैंक (</font><font padma_font_family_property="Times New Roman, Times, serif" face="Times New Roman, Times, serif" size="4">Jodrell Bank</font><font    size="4">) में है।</font></p>
<font size="2"> 
<p><font    size="4">सं.ग्रं. - 
  एनसाइक्लोपीडिया 
  ब्रिटैनिका (१९५७); वॉन 
  नॅस्ट्रैड्स सायंटिफिक 
  एनसाइक्लोपीडिया, 
  डी. वॉन नॉस्ट्रैंड 
  कं. इं. न्यूयॉर्क 
  (१९४७); लिटरेचर ऑन 
  जाएंट रिफ्लेक्टर्स 
  पब्लिश्ड बाइ दि माउंट 
  विल्सन ऐंड पैलोमार 
  ऑब्ज़र्वेटरीज़, 
  ८१३, सैंटा बारबरा 
  स्ट्रीट, पैसाडीना, 
  कैलिफॉर्निआ 
  (यू.एस.ए.)।(बसंतलाल जैन)</font></p>
</font>
</body></html>