<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p><b><span   style="font-size: 16pt; font-family: DV-TTSurekhEN;">फ़िज़योंक्रेट्स</span></b><span   style="font-size: 14pt; font-family: DV-TTSurekhEN;"> १८वीं शताब्दी के उत्तरार्ध 
  में, फ्रांस में लुई १५वें के चिकित्सक डा. क्वेस्ने (१६९४-१७७४) के 
  नेतृत्व में सामाजिक विचारकों का एक ऐसा दल संगठित हुआ जिसने 
  आधुनिक अर्थशास्त्र की नींव डाली। विचारकों के इस दल की प्रमुख 
  मान्यता यह थी कि सभी सामाजक संबंध निश्चित नियमों से विनियमित 
  होते हैं, समाज की आदर्श व्यवस्था 'प्राकृतिक व्यवस्था' है, 
  एवं आर्थिक उत्पादन में राज्य का हस्तक्षेप 'प्राकृतिक व्यवस्था' 
  को प्राप्त करने में बाधक है। इन विचारकों को, जो अपने को 
  'अर्थशास्त्री' कहना पसंद करते थे और जिनके अन्य प्रमुख नेता 
  मीराबो, मेर्सिए द ला रिविएर, दिर्पो द् नेमूर, एबे वादो एवं 
  तुरगो हैं, समूह रूप में फ़िज़योक्रेट्स कहा जाता है। व्युत्पत्ति 
  के अनुसार यह शब्द ग्रीक भाषा के 'फिजिस' (</span><span padma_font_family_property="&quot;Times New Roman&quot;">=</span><span   style="font-size: 14pt; font-family: DV-TTSurekhEN;"> प्रकृति) और 'क्रेटीन' (</span><span padma_font_family_property="&quot;Times New Roman&quot;">=</span><span   style="font-size: 14pt; font-family: DV-TTSurekhEN;"> शासन करना) से मिलकर 
  बना है। अत: इसका अर्थ 'प्रकृति का शासन' हुआ। फ़िज़ियोक्रेट्स 
  की इस 'प्राकृतिक व्यवस्था' को 'सामाजिक संविदा' के 
  विचारकों (हाब्स, लॉक, रूसो) की प्राकृतिक व्यवस्था से भिन्न समझना 
  चाहिए। संविदावादी विचारकों के अनुसार यह व्यवस्था मानव सभ्यता 
  के पहले की व्यवस्था है, परंतु फ़िज़ियोक्रेट्स के अनुसार 'प्राकृतिक 
  व्यवस्था' वह दैवी एवं आदर्श व्यवस्था है जिसे आंतरिक अनुभूति 
  के द्वारा केवल सुसंस्कृत लोग ही समझ सकते हैं। यदि प्रत्येक 
  व्यक्ति स्वत: एवं स्वतंत्र रूप से आर्थिक स्वार्थों की उपलब्धि में सतत 
  लगा रहे तो 'प्राकृतिक व्यवस्था' प्राप्त हो सकती है; 'प्राकृतिक 
  व्यवस्था' में तथा व्यक्तिगत स्वार्थों में संघर्ष नहीं हो सकता क्योंकि 
  दोनों में ईश्वरीय निर्देश कार्य कर रहे हैं। व्यक्तिगत संपत्ति 
  की सुरक्षा इस व्यवस्था का दूसरा प्रमुख आधार है। अत: व्यक्तिगत 
  संपत्ति को भी वे दैवी संस्था का स्थान देते हैं, </span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> सर्वश्रेष्ठ राज्य वही है जो इस संस्था 
  को सुरक्षित रखे, और इस कार्य में केवल राजतंत्र ही सफल 
  हो सकता है। डा. क्वेस्रे समाज को तीन वर्गों में बाँटते हैं : 
  (१) उत्पादक वर्ग, (२) अनुत्पादक वर्ग, (३) संपत्तिधारी वर्ग। कृषक 
  उत्पादक वर्ग में आते हैं, क्योंकि, फ़िज़ियोक्रेट्स के अनुसार, केवल 
  कृषि की लागत पूँजी से अधिक पूँजी का उत्पादन कर सकती है। 
  क्रय विक्रय से एवं पदार्थों के स्वरूपपरिवर्तन से पूँजी की वृद्धि 
  नहीं होती, अत: व्यापारी एवं निर्माता अनुत्पादक वर्ग हैं। तीसरा 
  वर्ग भूस्वामियों तथा कुलीनों का है। कृषि उत्पादक है, अत: कृषि 
  संबंधी सभी स्वतंत्रताओं के वे कट्टर समर्थक हैं। कृषि-उपयोगी 
  वस्तुओं एवं कृषि द्वारा उत्पादित वस्तुओं के आवागमन एवं व्यापार 
  में पूरी स्वतंत्रता होनी चाहिए। परंतु व्यापारियों (अनुत्पादकों) 
  के पूँजी एकाधिकार पर नियंत्रण आवश्यक है क्योंकि यह एकाधिकार 
  कृषि में पूँजी के विनियोजन में बाधक बनता है। चूँकि फ़िजियोक्रेट्स 
  कृषि को ही उत्पादक मानते हैं, अत: भूस्वामियों पर प्रत्यक्ष कर 
  ही उनके अनुसार राज्य की आय का उचित साधन है।</span></p>
<p><span   style="font-size: 14pt; font-family: DV-TTSurekhEN;">स्पष्ट है कि फ़िजियोक्रेट्स 
  ने श्रम के आर्थिक मूल्य को नहीं समझा और नए उदित होनेवाली 
  व्यापारी वर्ग के विरोध में सामंती व्यवस्था को तथा व्यक्तिगत 
  संपत्ति को स्थिर रखने में बहुत दूर चले गए (यह ध्यान रखने 
  की बात है कि फ़िजियोक्रेट्स संपत्तिधारी थे तथा सामंती व्यवस्था 
  से संबंधि थे)। फिर भी आर्थिक उत्पादन का, करों की व्यवस्था का 
  तथा राज्य के अधिकारों का उन्होंने सूक्ष्म विवेचन किया, जिसका 
  बाद के प्रमुख अर्थशास्त्रियों पर बड़ा गहरा प्रभाव पड़ा।</span></p>
<p><span   style="font-size: 14pt; font-family: DV-TTSurekhEN;">सं. ग्रं. </span><span padma_font_family_property="&quot;Times New Roman&quot;">-</span> 
  <font    size="+1">जीड
 एंड रिस्ट : ए हिस्ट्री ऑफ इकॉनॉमिक 
  
डॉक्ट्रींस।  
 (दयालु 
  शरण वर्मा)</font></p>
</body></html>