<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >गैरिसन, 
  विलियम लायड</b></font><font    size="4"> 
  (१८०५ से १८७९) अमरीकी 
  दासताविरोधी 
  आंदोलन का 
  नेता। जन्म न्यूबरीपोर्ट 
  (मसाचूसेट्स) 
  १० दिसंबर, १८०५ को। 
  पिता की जब मृत्यु 
  हुई तब गैरिसन 
  अभी बच्चा ही था। 
  कम उम्र में ही उसने 
  हेराल्ड में लिखना 
  शुरू किया जिसका 
  अनेक बार वह स्थानापन्न 
  संपादक भी हुआ। 
  शीघ्र ही बोस्टन 
  में वह नेशनल 
  फिल्थ्रैाांपिस्ट 
  का संपादक हुआ 
  जिस पत्र की स्थापना 
  मद्यपान के विरोध 
  में हुई थी। जान 
  क्विंसी ऐडम्स को 
  संयुक्त राज्य अमरीका 
  का राष्ट्रपति 
  बनाने के लिये 
  १८२८ में गैरिसन 
  ने बेनिंग्टन में 
  'जनरल ऑव द 
  टाइम्स' नामक पत्र 
  छापना शुरू किया। 
  बेंजामिन लैंडी 
  के दासताविरोधी 
  व्याख्यानों से 
  प्रभावित होकर 
  गैरिसन ने दासता 
  के विरुद्ध अमरीका 
  में युद्ध ठान दिया। 
  उसका कहना था 
  कि नीग्रो दासों 
  को सभी प्रकार 
  के नागरिक अधिकार 
  मिलने चाहिएँ 
  और उसने दासों 
  के पक्ष में आंदोलन 
  आरंभ कर दासस्वामियों 
  से झगड़ा मोल 
  ले लिया। इस संबध 
  में उसे जेल का 
  मुँह भी देखना 
  पड़ा। १८३१ में उस पर 
  भारी मुकदमा 
  चला और ५००० डालर 
  का इनाम उसे पकड़ने 
  के लिये घोषित 
  हुआ। उसी साल लिबरेटर 
  नाम का जो पत्र 
  गैरिसन ने निकालना 
  शुरू किया, उसका 
  नारा था <font padma_font_family_property="Symbol" face="Symbol">-</font> 
  'संसार हमारा 
  देश है, मानव 
  जाति हमारी 
  हमवतन है।' उस पत्र 
  में सिद्धांत रूप 
  से संपादक ने 
  जो ऐलान किया 
  वह आज अपने सिद्धांत 
  में निष्ठा रखनेवालों 
  का नैतिक शपथ 
  बन गया है। 'मैं 
  दृढ़ प्रतिज्ञ हूँ', 
  'मैं अपनी बात पर 
  दृढ़ रहूँगा', 'मैं 
  कभी क्षमा नहीं 
  करूँगा', 'मैं एक 
  इंच भी पीछे नहीं 
  हटूँगा', और 
  'अपनी बात सुनाकर 
  रहूँगा'।</font></p>
<font  size="4"> 
<p  >गैरिसन ने जब 
  इंग्लैंड की यात्रा 
  की तब वहां के 
  दासप्रथावलंबियों 
  में खलबली मच 
  गई। फिर भी उसने 
  वहाँ दासविरोधी 
  समाज की स्थापना 
  की। उसके अमरीका 
  लौटने पर प्रेसिडेंट 
  अब्राहम लिंकन ने 
  उसकी दासविरोधी 
  सेवाओं को सराहा 
  और दासप्रथा 
  का अमरीका में 
  अंत किया। दूसरी 
  बार जब गैरिसन 
  १८४६ में और तीसरी 
  बार १८६७ में इंग्लैंड 
  गया तब उसका वहाँ 
  बड़ा स्वागत और 
  सम्मान हुआ। वह 
  न्यूयार्क में ७४ साल 
  की उम्र में २४ मई, 
  १८७९ को मरा तथा 
  बोस्टन में दफनाया 
  गया। (पद्मा 
  उपाध्याय)</p>
</font><b></b> 
<p><font  size="5"><b></b></font></p>
</body></html>