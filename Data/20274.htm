<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ऊटाह </b></font><font   >३७</font><font padma_font_family_property="Symbol" face="Symbol" size="2">�</font><font  size="1"> </font><font   >और ४२</font><font padma_font_family_property="Symbol" face="Symbol" size="2">� </font><font  size="1"> </font><font   >उ.अ.तथा १०१</font><font padma_font_family_property="Symbol" face="Symbol" size="2">� </font><font   >-३ और ११४</font><font padma_font_family_property="Symbol" face="Symbol" size="2">� </font><font   >-३
 प.दे. के बीच संयुक्त राज्य अमरीका के पश्चिमी भागों में स्थित एक पर्वतीय
 राज्य है। इसका संपूर्ण क्षेत्रफ ८४,९१६ वर्ग मील है, जिसमें से २,५७० 
वर्ग मील जलाशय है। इसकी आधे से अधिक जनसंख्या नगरों में रहनेवाली हैं।</font></p><font >
<p  >भौतिक दृष्टि से इसको 
पश्चिम की बृहत् उपत्यका तथा पूर्व के पठारी भागों में बाँटा जा सकता है। 
कई शताब्दी पूर्व यह बृहत् उपत्यका १९,००० वर्ग मील क्षेत्र में जलमग्न 
थी। इसे भूतत्ववेत्ता बोनेकिले झील कहते हैं। पर्वतों के किनारे पर अब भी 
सागरतट से अलग अलग १७ स्तर स्पष्ट-दृष्टिगोचर होते हैं। इसके पूर्वी भागों 
में, जहाँ बौसैच पर्वतों में प्रवाहित सरिताओं से सिंचाई संभव है, सबसे घनी
 आबादी पाई जाती है। इस क्षेत्र की सरिताएँ सागरतट तक नहीं पहुँच पातीं। ये
 खारे पानी की झीलों में परिणत हो जाती हैं या वाष्पीकरण के कारण शुष्क हो 
जाती हैं। ग्रेट साल्ट लेक इस क्षेत्र की सबसे बड़ी खारे पानी की झील है।</p>
<p  >बौसैच पर्वतों के पूर्व में
 सरिताओं द्वारा कटा फटा पठारी भाग है, जिसके उत्तर में युइंटा पर्वत है। 
यह ऊटाह का सर्वोच्च पर्वत तथा संयुक्त राज्य में पूर्व-पश्चिम दिशा में 
विस्तृत अकेला पर्वत है। किंग्स पीक (१३,४९८) इस राज्य की सर्वोच्च चोटी 
है। युइंटा के दक्षिण में पठार की अधिकतम ऊँचाई ९,००० से ११,००० फुट तक है।
 यद्यपि ये क्षेत्र वनस्पति से आच्छादित हैं फिर भी आबादी के लिए काफी ऊँचे
 हैं। यहाँ पठारों के बीच, नदी घाटियों में ही आबादी पाई जाती है।</p>
</font><p><font   >१९७१
 ई. में ३९.३ प्रतिशत भूमि पर कृषि होती थी। यह पूर्ण रूप से सिंचाई पर ही 
आश्रित थी। इस प्रदेश की मुख्य फसलें गेहूँ, जौ, जई, आलू, चुंकदर तथा 
अल्फाल्फा घास हैं। ऊटाह का पाँच खनिज पदार्थो</font><font padma_font_family_property="Symbol" face="Symbol" size="1">-</font><font   >ताँबा, सीसा, चाँदी, सोना और जस्ता</font><font padma_font_family_property="Symbol" face="Symbol" size="1">-</font><font   >के
 उत्पादन में इसका द्वितीय, सोना और सीसा में तृतीय तथा जस्ते के उत्पादन 
में सातवाँ स्थान है। १९५० ई. के बाद मिसिसिपि से पश्चिम सभी राज्यों में 
ऊटाह का स्थान कोयले के उत्पादन में भी उच्च रहा है। इनके अतिरिक्त यहाँ 
नमक, जिप्सम और यूरेनियम भी निकाला जाता है।</font></p><font >
<p  >द्वितीय महायुद्ध के बाद 
यहाँ औद्योगिक प्रगति बड़ी तेजी से हुई। १९४७ में यहाँ ७७२ औद्योगिक संस्थान
 थे, जिसमें १३,८४३ मनुष्य कार्य करते थे। खाद्य पदार्थो से संबंधित 
उद्योगों के बाद यहाँ धातु उद्योग का द्वितीय स्थान है। धातु उद्योग में 
सबसे महत्वपूर्ण लोहा-इस्पात-उद्योग है, जिसका उत्पादन १९५० ई. में 
१८,००,००० टन था। इसके अलावा और दूसरे उद्योग, जैसे पेट्रोलियम, रासायनिक 
पदार्थ, शीशे के सामान और मशीनों के उद्योग यहाँ स्थापित हैं। १९७० में 
यहाँ १०,६०,००० भेड़ें १,३५,००० दुधारू गाएँ, ८,४०,००० ढोर तथा ५९,००० सुअर 
थे।</p>
<p  >यूनियन पैसिफिक रेलवे इस 
क्षेत्र की प्रथम रेलवे है तथा अब भी महत्वपूर्ण है। इसकी शाखाएँ प्राय: 
सभी खनिज और व्यावसायिक केंद्रों को मिलाती हैं। १९७१ ई. में यहाँ ३,००० 
मील लंबी रेलवे लाइनें, ३८,००० मील लंबी सड़कें तथा ८९ हवाई हड्डे थे।	
(सु.कु.सिं)</p>
</font><font size="2"></font></body></html>