<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b style=""><span   style="font-size: 16pt;">लौंग</span></b> मटेंसी 
    (<span padma_font_family_property="Courier" style="font-family: Courier;">Myrtaceae</span>) कुल के यूजीनिया 
    कैरियोफ़ाइलेटा (<span padma_font_family_property="Courier" style="font-family: Courier;">Eugenia caryophyllata</span>) 
    नामक मध्यम कद वाले सदाबहार वृक्ष की सूखी हुई पुष्प 
    कलिका है। लौंग का अंग्रेजी पर्यायवाची क्लोव (<span padma_font_family_property="Courier" style="font-family: Courier;">clove</span>) है, जो लैटिन शब्द क्लैवस 
    (<span padma_font_family_property="Courier" style="font-family: Courier;">clavus</span>) से निकला है। 
    इस शब्द से कील या काँटे का बोध होता है, जिससे लौंग 
    की आकृति का सादृश्य है।</p>
  <p   class="MsoBodyText">चीन से लौंग का उपयोग 
    ईसा से तीन शताब्दी पूर्व से होता चला आ रहा है तथा रोमन 
    लोग भी इससे अच्छी तरह परिचित थे, किंतु यूरोपीय देशों 
    में इसकी जानकारी १६वीं शताब्दी में तब हुई जब पुर्तगाली 
    लोगों ने मलैका द्वीप में इसे खोज निकाला। वर्षों तक इसके 
    वाणिज्य पर पुर्तगालियों एवं डचों का एकछत्र आधिपत्य रहा।</p>
  <p   class="MsoBodyText">लौंग मलैका का देशज 
    है, किंतु अब सारे उष्णकटिबंधी प्रदेशों में बहुतायत से प्राप्य 
    हैं। जंजीबार में समस्त उत्पादन का ९० प्रतिशत लौंग पैदा होता 
    है, जिसका बहुत सा भाग बंबई से होकर बाहर भेजा जाता 
    है। सुमात्रा, जैमैक; ब्राजिल, पेबा एवं वेस्ट इंडीज़ में भी 
    पर्याप्त लौंग उपजता है।</p>
  <p   class="MsoBodyText">बीज में पौधे धीरे धीरे 
    पनपते हैं, इसलिए नर्सरी के पौधे जब ४ फुट ऊँचे हो 
    जाते हैं तब उन्हें वर्षा के आरंभ होते ही २०-३० फुट की दूरी 
    पर लगा देते हैं। पहले वर्ष तेज धूप एवं हवा से पौधों को 
    हानि</p>
  <p class="MsoBodyText" style="text-align: center;" align="center"><b   style="">लौंग</b></p>
  <p   class="MsoBodyText" style="text-align: center;" align="center"> <span style=""><span   style="">१.<span padma_font_family_property="&quot;Times New Roman&quot;" style="font: 7pt &quot;Times New Roman&quot;;">����� 
    </span></span></span> पत्र-पुष्प-युक्त शाखा, २. विकसित पुष्प तथा</p>
  <p   class="MsoBodyText" style="text-align: center;" align="center">३. अविकसित काली या लौंग।</p>
  <p   class="MsoBodyText">पहुंचती है। छठें वर्ष 
    फूल लगने आरंभ हो जाते हैं तथा १२ से २५ वर्ष तक अच्छी उपज 
    होती है, पर १५० वर्ष तक वृक्ष से थोड़ा बहुत लौंग मिलता 
    रहता है : प्रत्येक वृक्ष से तीन से चार सेर तक लौंग निकलता 
    है।</p>
  <p   class="MsoBodyText">लौंग के फल गुच्छों में 
    सूर्ख लाल रंग के खिलते हैं, किन्तु पुष्प खिलने के पहले ही 
    तोड़ लिए जाते हैं। ताजी कलियों का रंग ललाई लिए हुए या 
    हरा रहता है। लौंग के चार नुकीले भाग बाह्यदल (<span padma_font_family_property="Courier" style="font-family: Courier;">sepal</span>) 
    हैं तथा अंदर के गोल हिस्से में दल (<span padma_font_family_property="Courier" style="font-family: Courier;">petal</span>) 
    और उनसे ढँका हुआ आवश्यक भाग है, पुमंग (<span padma_font_family_property="Courier" style="font-family: Courier;">ardroecium</span>) एवं जायांग (<span padma_font_family_property="Courier" style="font-family: Courier;">gynaeceum</span>)। नीचे का हिस्सा फूल 
    का डंठल है। जैसे ही इन कलियों का रंग हल्का गुलाबी होता 
    है एवं वे खिलती है, इन्हें चुन चुनकर हाथ से तोड़ लिया 
    जाता है। कभी कभी पेड़ के नीचे कपड़ा बिछा देते हैं और शाखा 
    को पीटकर इन कलियों को गिरा देते हैं। अच्छे मौसम में 
    इन्हें धूप में सूखा लेते हैं, किंतु बदली होने पर इन्हें 
    आग पर सूखाते हैं। कभी कभी कलियों को सुखाने से पहले 
    गरम पानी से धो लेते हैं। सुखाने के बाद केवल ४० प्रतिशत 
    लौंग बचता है।</p>
  <p   class="MsoBodyText">लौंग को पीसकर, या 
    साबुत खाद्य पदार्थ में डालने से, वह सुगंधमय हो जाता है, 
    अत: भिन्न भिन्न प्रकार के खाद्य पदार्थों को सुवासित करने के 
    लिए इसका उपयोग मसाले की तरह करते हैं। दाँत का मंजन, 
    साबुन, इत्र वेनिला तथा पौधों की आंतरिक रचना देखने 
    के लिए एवं दवा के रूप में इस तेल का उपयोग होता है। लौंग 
    के फल एवं फूल के डंठल का भी कभी कभी उपयोग किया जाता 
    है।<span   style="">   </span>(सा. जा.)</p>
</div>
</body></html>