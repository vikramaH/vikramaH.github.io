<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">बाँज </span></b>(<span padma_font_family_property="DV1-TTSurekh" style="font-family: DV1-TTSurekh;">Oak</span>) 
    फागेसिई (<span padma_font_family_property="DV1-TTSurekh" style="font-family: DV1-TTSurekh;">Fagaceae</span>) कुल 
    के क्वेर्कस (<span padma_font_family_property="DV1-TTSurekh" style="font-family: DV1-TTSurekh;">quercus</span>) गण 
    का एक पेड़ है। इसकी लगभग २०० किस्में ज्ञात हैं, जिनमें कुछ 
    की लकड़ियाँ बड़ी मजबूत और रेशे सघन होते हैं। इस कारण 
    ऐसी लकड़ियाँ निर्माणकाष्ठ के रूप में बहुत अधिक व्यवहृत होती 
    है। यह पेड़ अनेक देशों, पूरब में मलयेशिया और चीन से 
    लेकर हिमालय और काकेशस क्षेत्र होते हुए, सिसिली से लेकर 
    उत्तर ध्रुवीय क्षेत्र तक में पाया जाता है। उत्तरी अमरीका में भी 
    यह उपजता है। शोभा के लिए इसके पेड़ उद्यानों और सड़कों 
    पर लगाए जाते हैं। पेड़ की पहचान इसके पत्तों और फलों 
    से होती है। इसके पत्ते खाँचेदार होते हैं। इसका फल 
    सामान्यत: गोलाकार और ऊपर की ओर नुकीला होता है। 
    नीचे प्याले के ऐसे अनेक सहचक्र (<span padma_font_family_property="DV1-TTSurekh" style="font-family: DV1-TTSurekh;">involucral</span>) 
    शल्क (<span padma_font_family_property="DV1-TTSurekh" style="font-family: DV1-TTSurekh;">scale</span>) लगे रहते 
    हैं। इनके फल को बाँज फल (<span padma_font_family_property="DV1-TTSurekh" style="font-family: DV1-TTSurekh;">acorn</span>) 
    कहते हैं। कुछ बाँज फल मीठे होते हैं और कुछ कड़ुए। कुछ 
    बाँज फल खाए जाते</p>
  <p   class="MsoNormal" style="text-align: center;" align="center">चित्र. बाँज (<span padma_font_family_property="DV1-TTSurekh" style="font-family: DV1-TTSurekh;">Oak</span>)</p>
  <p   class="MsoNormal" style="text-align: center;" align="center">क. सफेद बाँज, ख. लाल बाँज तथा ग. काले बाँज का फल और 
    पत्तियाँ</p>
  <p style="text-align: left;"   class="MsoBodyTextIndent">हैं और कुछ से टैनिन प्राप्त होता है, 
    जो चमड़ा पकाने में काम आता है। बाँज के फल सूअरों को भी 
    खिलाए जाते हैं। खाने के लिए फलों को उबालकर, सुखाकर और 
    आटा बनाकर केक बनाते हैं। उबालने से टैनिन निकल जाता 
    है।</p>
  <p   class="MsoNormal">बाँज का पेड़ धीरे धीरे बढ़ता है। प्राय: २० वर्ष 
    पुराना होने पर उसमें फल लगते हैं। पेड़ दो से तीन सौ 
    वर्षों तक जीवित रहता है। इसकी ऊँचाई साधारणतया 
    १०० से १५० फुट और घेरा ३ से ८ फुट तक होता है। कुछ बाँज 
    सफेद होते हैं, कुछ लाल या काले। कुछ बाँज सफेद होते 
    हैं, कुछ लाल या काले। कुछ बाँजों से कॉर्क भी प्राप्त होता 
    है। सफेद और लाल दोनों बाँज अमरीका में उपजते हैं। भारत 
    के हिमालय में केवल लाल या कृष्ण बाँज उपजता है। बाँज का 
    काष्ठ ९०० वर्षों तक अच्छी स्थिति में पाया गया है। काष्ठ सुंदर 
    होता है और उससे बने फर्नीचर उत्कृष्ट कोटि के होते हैं। 
    एक समय जहाजों के बनाने में बाँज का काष्ठ ही प्रयुक्त होता 
    था। अब तो उसके स्थान पर इस्पात प्रयुक्त होने लगा है।<span   style="">   
    </span>(फूलदेव सहाय वर्मा)</p>
</div>
</body></html>