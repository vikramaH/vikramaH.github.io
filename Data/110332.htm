<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">श्रद्धाराम फुल्लौरी</span></b><span   style="font-size: 14pt; font-family: DV-TTSurekhEN;"> 
    (सन् १८३७-१८८१) लुधियाना-जालंधरमार्ग पर स्थित 'फुलौर' 
    नामक कस्बे में उत्पन्न हुए। आपके पिता श्री जयदयाल जोशी एक 
    निर्धन ब्राह्मण थे। १८ वर्ष की अवस्था में कथावाचक का पैतृक कार्य 
    प्रारंभ करने से पूर्व ही फुल्लौरी जी ने फारसी और पंजाबी 
    का पर्याप्त ज्ञान प्राप्त कर लिया था। हिंदी, संस्कृत और संगीत 
    आपको बपौती में मिले। आपकी लगभग दो दर्जन रचनाओं का 
    पत चलता है, यथा</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span style="font-size: 14pt; font-family: DV-TTSurekhEN;"></span></p>
  <p class="MsoNormal"><span   style="font-size: 14pt; font-family: DV-TTSurekhEN;">(क) 
    संस्कृत </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    (१) नित्यप्रार्थना (शिखरिणी छंद के ११ पदों में ईश्वर की दो 
    स्तुतियाँ)। (२) भृगुसंहिता (सौ कुंडलियों में फलादेश वर्णन), 
    यह अधूरी रचना है। (३) हरितालिका व्रत (शिवपुराण की एक कथा)। 
    (४) 'कृष्णस्तुति' विषयक कुछ श्लोक, जो अब अप्राप्य हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ख) 
    हिंदी </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    (१) तत्वदीपक (प्रश्नोत्तर में श्रुति, स्मृति के अनुसार धर्म कर्म 
    का वर्णन)। (२) सत्य धर्म मुक्तावली (फुल्लौरी जी के शिष्य श्री 
    तुलसीदेव संगृहीत भजनसंग्रह) प्रथम भाग में ठुमरियाँ, बिसन 
    पदे, दूती पद हैं; द्वितीय में रागानुसार भजन, अंत में एक पंजाबी 
    बारामाह। (३) भाग्यवती (स्त्रियों की हीनावस्था के सुधार हेतु 
    प्रणीत उपन्यास)। (४) सत्योपदेश (सौ दोहों में अनेकविध शिक्षाएँ) 
    (५) बीजमंत्र ('सत्यामृतप्रवाह' नामक रचना की भूमिका)। 
    (६) सत्यामृतप्रवाह (फुल्लौरी जी के सिद्धांतों, और आचार विचार 
    का दर्पण ग्रंथ)। (७) पाकसाधनी (रसोई शिक्षा विषयक)। (८) 
    कौतुक संग्रह (मंत्रतंत्र, जादूटोने संबंधी)। (९) दृष्टांतावली 
    (सुने हुए दृष्टांतों का संग्रह, जिन्हें श्रद्धाराम अपने भाषणों 
    और शास्त्रार्थों में प्रयुक्त करते थे)। (१०) रामलकामधेनु ('नित्य 
    प्रार्थना' में प्रकाशित विज्ञापन से पता चलता है कि यह ज्योतिष 
    ग्रंथ संस्कृत से हिंदी में अनूदित हुआ था)। (११) आत्मचिकित्सा 
    (पहले संस्कृत में लिखा गया था। बाद में इसका हिंदी अनुवाद 
    कर दिया गया। अंतत: इसे फुल्लौरी जी की अंतिम रचना 'सत्यामृत 
    प्रवाह' के प्रारंभ में जोड़ दिया गया था)। (१२) महाराजा कपूरथला 
    के लिए विरचित एक नीतिग्रंथ (अप्राप्य है)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(ग) 
    उर्दू </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    (१) दुर्जन-मुख-चपेटिका, (२) धर्मकसौटी (दो भाग), (३) धर्मसंवाद 
    (४) उपदेश संग्रह (फुल्लौरी जी के भाषणों आदि के विषय में 
    प्रकाशित समाचारपत्रों की रिपोर्टें), (५) असूल ए मज़ाहिब (पंजाब 
    के लेफ्टिनेंट गवर्नर के इच्छानुसार फारसी पुस्तक 'दबिस्तानि 
    मज़ाहिब' का अनुवाद)। पहली तीनों रचनाओं में भागवत (सनातन) 
    धर्म का प्रतिपादन एवं भारतीय तथा अभारतीय प्राचीन अर्वाचीन 
    मतों का जोरदार खंडन किया गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(घ) 
    पंजाबी </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    (१) बारहमासा (संसार से विरक्ति का उपदेश)। (२) सिक्खाँ दे 
    इतिहास दी विथिआ (यह ग्रंथ अंग्रेजों के पंजाबी भाषा की एक 
    परीक्षा के पाठ्यक्रम के लिए लिखा गया था। इसमें कुछेक अनैतिहासिक 
    और जन्मसाखियों के विपरीत बातें भी उल्लिखित थीं)। (३) पंजाबी 
    बातचीत, पंजाब के विभिन्न क्षेत्रों की उपभाषाओं के नमूनों, 
    खेलों और रीति रिवाजों का परिचयात्मक ग्रंथ)। (४) बैंत और 
    विसनपदों में विरचित समग्र 'रामलीला' तथा 'कृष्णलीला' 
    (अप्राप्य)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">फुल्लौरी 
    जी की अधिकांश रचनाएँ गद्य में हैं। वे १८वीं शताब्दी उत्तरार्ध के 
    हिंदी और पंजाबी के प्रतिनिधि गद्यकार हैं। उनके हिंदी गद्य में 
    खड़ी बोली का प्राधान्य है। यत्रतत्र उर्दू और पंजाबी का पुठ 
    भी है। पंजाबी गद्य दो शैलियों में उपलब्ध है। 'सिक्खाँ दे 
    इतिहास दी विथिआ' में सरल, गंभीर तथा अलंकारविहीन भाषा 
    का प्रयोग हुआ है। इसमें दुआबी और मालवी का मिश्रित रूप 
    उपलब्ध होता है। 'पंजाबी बातचीत' में मुहावरेदार और 
    व्यंग्यपूर्ण भाषा व्यवहृत हुई है। उसमें पंजाबी की प्रमुख 
    क्षेत्रीय उपभाषाओं का समुच्चय है। उनकी पद्यरचना अधिक नहीं है। 
    प्रारंभ में उन्होंने हिंदी काव्यरचना हेतु ब्रज को अपनाया था, 
    किंतु खड़ी बोली को जनोपयोगी भाषा समझकर वे उस ओर 
    प्रवृत्त हुए। उनके भजनों में खड़ी बोली ही व्यवहृत हुई है। 
    उत्तर भारत के वैष्णव में पूजा के समय उनकी प्रसिद्ध आरती (जय 
    जगदीश हरे। स्वामी जय जगदीश हरे। भगत जनों के संकट छिन 
    में दूर करें....) आज भी गाई जाती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ईसाई 
    मत की ओर उन्मुख हो रहे कपूरथला नरेश रणधीर सिंह के 
    संशय निवारण से इनका प्रभाव खूब बढ़ा। समय समय पर इन्हें 
    पटियाला, कपूरथला, जम्मू तथा<span   style="">श् </span>काँगड़ा प्रदेश के राजाओं से सम्मान 
    और वृत्तियाँ भी प्राप्त हुई। 'असूल एक मज़ाहिब' तथा 'भाग्यवती' 
    नामक उनकी रचनाएँ पुरस्कृत भी हुईं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. 
    ग्रं. </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> आचार्य रामचंद्र 
    शुक्ल : हिंदी साहित्य का इतिहास; प्रो. प्रीतम सिंह (संपादित) 
    : सिक्खाँ दे राज दी विथिआ (हिंदी पब्लिशर्ज़ लिमिटेड, जालंधर, 
    सन् १९५६)<span   style="">  
 
    </span>(नवरत्न कपूर)</span></p>
</div>
</body></html>