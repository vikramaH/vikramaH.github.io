<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अक्रूर</b></font><font    size="4"> 
  यादववंशी कृष्णकालीन 
  एक मान्य व्यक्ति। ये 
  सात्वत वंश में 
  उत्पन्न वृष्णि के पौत्र 
  थे। इनके पिता 
  का नाम श्वफल्क था 
  जिनके साथ काशी 
  के राजा अपनी 
  पुत्री गांदिनी 
  का विवाह किया 
  था। इन्हीं दोनों 
  की संतान होने 
  से अक्रूर श्वाफल्कि 
  तथा गांदिनीनंदन 
  के नाम से भी 
  प्रसिद्ध थे। मथुरा 
  के राजा कंस 
  की सलाह पर 
  बलराम तथा 
  कृष्ण को वृंदावन 
  से मथुरा लाए 
  (भागवत १०।४०)। स्यमंतक 
  मणि से भी इनका 
  बहुत संबंध था। 
  अक्रूर तथा कृतवर्मा 
  द्वारा प्रोत्साहित 
  होने पर शतधन्वा 
  ने कृष्ण के श्वसुर 
  तथा सत्यभामा 
  के पिता सत्राजित 
  का वध कर दिया, 
  फलत क्रुद्ध होकर 
  श्रीकृष्ण ने शतधन्वा 
  को मिथिला तक 
  पीछा कर मार 
  डाला, पर मणि 
  उसके पास नहीं 
  निकली। वह मणि 
  अक्रूर के ही पास 
  थी जो डरकर 
  द्वारिका से बाहर 
  चले गए थे। उन्हें मनाकर 
  कृष्ण मथुरा लाए 
  तथा अपने बंधु 
  वर्गों में बढ़ने 
  वाले कलह को 
  उन्होंने शांत किया 
  (भागवत १०।५७)। 							(ब. 
  उ.)</font></p>
<b></b>
<p><font  size="5"><b></b></font></p>
</body></html>