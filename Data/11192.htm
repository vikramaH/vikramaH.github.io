<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font   ><b  >इदरिसी 
</b> (पूरा नाम अबू 
अब्दुल्ला मुहम्मद 
इब्न मुहम्मद इब्न अब्दुल्ला 
इब्न इदरिसी, लगभग 
सन् १०९९-११५४ ई.) अरब भूगोलविद् 
था। उसके दादा 
उस शाही खानदान 
के थे जो उत्तर 
पश्चिम अफ्रीका पर 
राज्य करता था। 
इदरिसी का जन्म 
सन् १०९९ ई. में सेउटा 
(उत्तर पश्चिम मोरक्को) 
में हुआ। कारदोवा 
में उसने शिक्षा पाई 
और दूर-दूर 
देशों में पर्यटन 
किया। सिसिली 
के राजा रोजर 
(रॉजर) द्वितीय 
ने उसे सन् ११२५ और 
११५० ई. के बीच किसी 
समय आमंत्रित 
किया और इदरिसी 
वहाँ जाकर राजभूगोलविद् 
हुआ। राजा की 
आज्ञा से कई व्यक्ति 
दूर-दूर के 
देशों में गए और 
उनकी लाई सूचनाओं 
के आधार पर 
इदरिसी ने नया 
भूगोल लिखा। 
वह पुस्तक सन् 
११५४ ई. में पूर्ण हुई 
और इसका नाम 
इदरिसी ने अपने 
आश्रयदाता के 
नाम पर ''अल रोजरी'' 
रखा। इसमें उस समय 
तक लेखक को ज्ञात 
देशों का पूरा 
विवरण था। वह 
बहुत उदार विचारों 
का था, पृथ्वी को 
गोलाकार मानता 
था और अनेक देशों 
का तथा पहले 
के लेखकों के 
ग्रंथों का उसे विस्तृत 
ज्ञान था। उसने सारे 
संसार का मानचित्र 
भी तैयार किया। 
इसमें त्रुटियाँ 
अवश्य थीं, परंतु 
यह उस समय का सर्वोत्तम 
मानचित्र था। पूर्वोक्त 
ग्रंथ के अतिरिक्त 
इदरिसी ने एक 
और ग्रंथ लिखा 
था जिसक उल्लेख 
एक पीछे के लेखक 
ने किया है, परंतु 
अब यह अप्राप्य है। इदरिसी 
की पुस्तक अल रोजरी 
की हस्तलिखित 
प्रतिलिपियाँ 
आक्सफोर्ड और 
पेरिस के पुस्तकालयों 
में हैं। कई नकशे 
भी हैं। १८३६-१८४० में इदरिसी 
के पूरे भूगोल 
का फ्रेंच अनुवाद 
पेरिस की भूगोलपरिषद् 
ने छपाया था। 
उसके विशिष्ट खंडों 
का अनुवाद अन्य भाषाओं 
में भी छापा गया 
है। </font> 
</body></html>