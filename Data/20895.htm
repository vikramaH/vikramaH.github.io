<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >काबेट, 
  विलियम</b> (१७६२-१८३५) का 
  संघर्षमय जीवन 
  ऐसे काल में व्यतीत 
  हुआ था, जो इंग्लैंड 
  ही नहीं, समस्त पाश्चात्य 
  श्वेत जाति के 
  इतिहास में क्रांतिपूर्ण 
  युग माना जाता 
  है। इसी काल में 
  अमरीका का स्वातंत्र्य 
  संग्राम हुआ और 
  फ्रांस में राजनीतिक 
  क्रांति का विस्फोट; 
  इसके बाद ही नेपोलियन 
  का उदय हुआ और 
  समस्त यूरोप 
  में उसकी विजयवाहिनी 
  ने आतंकपूर्ण 
  वातावरण पैदा 
  कर दिया। इन विप्लवात्मक 
  परिवर्तनों 
  का इंग्लैंड के राजनीतिक 
  तथा सामाजिक 
  जीवन पर गहरा 
  असर पड़ा और इसके 
  फलस्वरूप पार्लियामेंट 
  संबंधी सुधारों 
  का क्रम आरंभ 
  हुआ। परंतु इससे 
  अधिक महत्वपूर्ण 
  वह आर्थिक तथा 
  औद्योगिक क्रांति 
  थी जो इंग्लैंड की 
  परंपरागत 
  ग्राम तथा कृषि 
  व्यवस्था का कलेवर 
  ही ध्वस्त करने 
  पर उतारू थी। पूँजीपतियों 
  की लोलुपता 
  तथा कुचक्रों 
  के फलस्वरूप भूस्वामियों, 
  कृषकों तथा 
  भूमिहीन श्रमिकों 
  का ्ह्रास और औद्योगिक 
  जमींदारियों 
  का विस्तार हो 
  रहा था। विलियम 
  काबेट ने अपने 
  लंबे जीवनकाल 
  में इन घातक परिवर्तनों 
  का भरपूर विरोध 
  किया क्योंकि 
  इससे राष्ट्रीय 
  शक्ति के मूल स्रोतों 
  का ही शोषण 
  हो रहा था। </font></p>
<font size="2"> 
<p><font    size="4">वे स्वयं 
  कृषक वर्ग के 
  प्रतिनिधि थे। उनका 
  जन्म सन् १७६२ में फार्नहैम 
  गाँव के एक कृषक 
  परिवार में 
  हुआ था और उनका 
  बचपन कृषि संबंधी 
  परिश्रमों तथा 
  मनोरंजनों 
  के बीच व्यतीत 
  हुआ। इसी समय उनके 
  हृदय में प्रकृतिप्रेम 
  का भी बीजारोपण 
  हुआ जो उत्तरोत्तर 
  बढ़ता हुआ उनके 
  लेखों में काव्यमय 
  होकर प्रस्फुटित 
  हुआ। इनकी शिक्षा 
  सुव्यवस्थित रूप 
  से नहीं हो पाई 
  परंतु विद्याप्रेम 
  इनका जन्मजात 
  गुण था और बचपन 
  ही में अपने जेब 
  की समस्त पूँजी 
  स्विफ़्ट के प्रसिद्ध 
  ग्रंथ 'ए टेल ऑव 
  ए टब' पर लगाकार 
  इन्होंने इसका आश्चर्यजनक 
  परिचय दिया। 
  स्वच्छंद स्वभाव का 
  यह नवयुवक गाँव 
  के संकीर्ण दायरे 
  में बँधकर रहना 
  पसंद न कर सका; 
  इसलिए घर से भागकर 
  यह सेना में भर्ती 
  हुआ और कालांतर 
  में अमरीका के 
  संघर्षपूर्ण 
  वातावरण का 
  अंग बन गया। आठ 
  वर्षों तक काबेट 
  ने अमरीका में 
  उदार तथा प्रगतिशील 
  सिद्धांतों का 
  निर्बाध रूप से 
  प्रतिपादन किया, 
  फलस्वरूप उन्हें 'पीटर 
  पारक्युपाइन' 
  का सार्थक उपनाम 
  दिया गया। परंतु 
  इसके साथ ही साथ 
  वे अपने देश की 
  राजनीतिक संस्थाओं 
  का भी जोरदार 
  समर्थन करते 
  रहे। स्वदेश लौटने 
  पर टोरी दल 
  ने उनकी प्रतिभा 
  को क्रय करने 
  का भगीरथ प्रयत्न 
  किया परंतु 
  काबेट किसी 
  भी मूल्य पर बिकने 
  के लिए तैयार 
  नहीं हुए। सन् १८०२ ई. 
  में उन्होंने 'द पोलिटिकल 
  रजिस्टर' नामक 
  प्रसिद्ध पत्रिका 
  का संपादन आरंभ 
  किया और वैधानिक 
  सुधारों के 
  पक्ष में अपनी भावपूर्ण 
  लेखनी को सर्वदा 
  के लिए समर्पित 
  कर दिया। सन् 
  १८३२ में ओल्ढम क्षेत्र 
  से वे पार्लियामेंट 
  के सदस्य चुने 
  गए और वहाँ के 
  कृषकों तथा 
  श्रमिकों का आजीवन 
  समर्थन करते 
  रहे। कई बार 
  सरकार से लोहा 
  लेकर वे उसके 
  कोपभाजन भी 
  बने पंरतु उनका 
  उत्साह अदम्य था और 
  कंटकाकीर्ण 
  मार्ग पर चलने 
  में वे काफी अभ्यस्त 
  थे। सन् १८३५ में वे 
  अस्वस्थ हुए परंतु 
  मृत्यु काल तक 
  लिखते तथा काम 
  करते रहे। </font></p>
<p><font    size="4">विलियम 
  काबेट के लेखों 
  का संग्रह ५० मोटी 
  जिल्दों में हुआ 
  है, जिनमें 'काटेज 
  इकानोमी', 'ऐडवाइस 
  टु यंग मेन', 'रूरल 
  राइड्स' तथा 'लिगेसी 
  टु वर्कर्स' विशेष 
  उल्लेखनीय हैं। इन 
  लेखों में विविध 
  विषयों का समावेश 
  है परंतु इनके 
  दो केंद्रबिंदु 
  हैं&#8212;राजनीति 
  तथा देहाती 
  जीवन संबंधी 
  प्रकृतिसौंदर्य। 
  राजनीतिक लेखों 
  में उन्होंने अन्याय 
  तथा कुरीतियों 
  के प्रति विदग्ध 
  लेखनी का संचालन 
  कर अपनी स्वाभाविक 
  उग्रता तथा संघर्षप्रियता 
  का परिचय दिया, 
  परंतु 'रूरल 
  राइड्स' के पृष्ठों 
  में उनके प्रकृतिप्रेम 
  तथा काव्यमयी 
  प्रतिभा की सुखद 
  अभिव्यक्ति हुई है। 
  उनकी ख्याति का 
  स्थायी आधारस्तंभ 
  इन्हीं साहित्यिक 
  लेखों में क्योंकि 
  उनके राजनीतिक 
  तथा सामजिक 
  विचार ऐतिहासिक 
  महत्व के ही रह 
  गए हैं। समाजसुधारक 
  के रूप में उनका 
  दृष्टिकोण प्रगतिशील 
  नहीं था। रस्किन 
  तथा मारिस के 
  समान वे मध्यकालीन 
  समाजव्यवस्था के 
  समर्थक थे, जिसमें 
  समस्त गाँव एक कुटुंब 
  के समान रहता 
  था और पारिवारिक 
  जीवन परिश्रमजन्य 
  सुखसाधनों से 
  संपन्न था। </font></p>
<p><font    size="4"><b  >सं.ग्रं.</b>&#8212;जार्ज 
  सेंट्सबरी : विलियम 
  काबेट (एसेज़ इन 
  इंग्लिश लिटरेचर, 
  सेकंड सीरीज़, 
  १८९५); ई.जे. कारलाइल 
  : विलियम काबेज&#8212;ए 
  स्टडी ऑव हिज़ लाइफ़ 
  ऐज़ शोन इन हिज़ 
  राइटिंग्स&#8212;१९०४; द लाइफ़ 
  ऐंड लेटर्स ऑव 
  विलियम कार्बेट 
  इन इंग्लैंड ऐंड अमेरिका, 
  दो भाग, १९१३।	(वि.रा.)</font></p>
</font> 
</body></html>