<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अघोरपंथ</b></font><font    size="4"> 
  अघोर मत या अघोरियों 
  का संप्रदाय जिसके 
  प्रवर्त्तक स्वयं अघोरनाथ 
  शिव माने जाते 
  हैं। रुद्र की मूर्ति 
  को श्वेताश्वतरोपनिषद 
  (३-५) में अघोरा वा 
  मंगलमयी कहा 
  गया है और उनका 
  अघोर मंत्र भी 
  प्रसिद्ध है। विदेशों 
  में, विशेषकर 
  ईरान में, भी 
  ऐसे पुराने मतों 
  का पता चलता 
  है तथा पश्चिम 
  के कुछ विद्वानों 
  ने उनकी चर्चा 
  भी की है। हेनरी 
  बालफोर की 
  खोजों से विदित 
  हुआ है कि इस पंथ 
  के अनुयायी अपने 
  मत को गुरु गोरखनाथ 
  द्वारा प्रवर्तित 
  मानते हैं, किंतु 
  इसके प्रमुख प्रचारक 
  मोतीनाथ हुए 
  जिनके विषय 
  में अभी तक अधिक 
  पता नहीं चल सका 
  है। इसकी तीन 
  शाखाएँ (१) औघर, 
  (२) सरभंगी तथा 
  (३) घुरे नामों 
  से प्रसिद्ध हैं जिनमें 
  से पहली में कल्लूसिंह 
  वा कालूराम 
  हुए जो बाबा किनाराम 
  के गुरु थे। कुछ 
  लोग इस पंथ को 
  कुरु गोरखनाथ 
  के भी पहले से 
  प्रचलित बतलाते 
  हैं और इसका 
  संबंध शैव मत 
  के पाशुपत अथवा 
  कालामुख संप्रदाय 
  के साथ जोड़ते 
  हैं। बाबा किनाराम 
  अघोरी वर्तमान 
  बनारस जिले 
  के समगढ़ गाँव 
  में उत्पन्न हुए थे और 
  बाल्यकाल से ही 
  विरक्त भाव में 
  रहते थे। इन्होंने 
  पहले बाबा शिवाराम 
  वैष्णव से दीक्षा 
  ली थी, किंतु वे 
  फिर गिरनार 
  के किसी महात्मा 
  द्वारा भी प्रभावित 
  हो गए। उस महात्मा 
  को प्राय गुरु 
  दत्तात्रेय समझा 
  जाता है जिनकी 
  ओर इन्होंने स्वयं 
  भी कुछ संकेत 
  किए हैं। अंत में ये 
  काशी के बाबा 
  कालूराम के 
  शिष्य हो गए और 
  उनके अनंतर कृमिकुंड 
  पर रहकर इस 
  पंथ के प्रचार 
  में समय देने 
  लगे। बाबा किनाराम 
  ने विवेकसार, 
  गीतावली, रामगीता 
  आदि की रचना 
  की। इनमें से प्रथम 
  को इन्होंने उज्जैन 
  में शिप्रा के किनारे 
  बैठकर लिखा 
  था। इनका देहांत 
  सन् १८२६ में हुआ।</font></p>
<p><font padma_font_family_property="serif" size="4"> &#8216;</font><font    size="4">विवेकसार</font><font padma_font_family_property="serif" size="4">&#8217;</font><font    size="4"> 
  इस पंथ का एक प्रमुख 
  ग्रंथ है जिसमें 
  बाबा किनाराम 
  ने आत्माराम की 
  वंदना और अपने 
  आत्मानुभव की 
  चर्चा की है। उसके 
  अनुसार सत्य वा 
  निरंजन है जो 
  सर्वत्र व्यापक और 
  व्याप्य रूपों में 
  वर्तमान है और 
  जिसका अस्तित्व सहज 
  रूप है। ग्रंथ में 
  उन अंगों का भी 
  वर्णन है जिनमें 
  से प्रथम तीन में 
  सृष्टिरहस्य, कायापरिचय, 
  पिंडब्रह्मांड, अनाहतनाद 
  एवं निरंजन का 
  विवरण है; अगले 
  तीन में योग 
  साधना, निरालंब 
  की स्थिति, आत्मविचार, 
  सहज समाधि आदि 
  की चर्चा की गई 
  है तथा शेष दो 
  में संपूर्ण विश्व 
  के ही आत्मस्वरूप 
  होने और आत्मस्थिति 
  के लिए दया, विवेक 
  आदि के अनुसार 
  चलने के विषय 
  में कहा गया है। 
  बाबा किनाराम 
  ने इस पंथ के प्रचारार्थ 
  रामगढ़, देवल, 
  हरिहरपुर 
  तथा कृमिकुंड 
  पर क्रमश चार 
  मठों की स्थापना 
  की जिनमें से 
  चौथा प्रधान 
  केंद्र है। इस पंथ 
  को साधारणत 
  औघढ़पंथ भी 
  कहते हैं। इसके 
  अनुयायियों में 
  सभी जाति के 
  लोग, मुसलमान 
  तक, हैं। विलियम 
  क्रुक ने अघोरपंथ 
  के सर्वप्रथम प्रचलित 
  होने का स्थान 
  राजपुताने 
  के आबू पर्वत 
  को बतलाया 
  है, किंतु इसके 
  प्रचार का पता 
  नेपाल, गुजरात 
  एवं समरकंद जैसे 
  दूर स्थानों तक 
  भी चलता है और 
  इसके अनुयायियों 
  की संख्या भी कम 
  नहीं है। जो लोग 
  अपने को अघोरी 
  वा औगढ़ बतलाकर 
  इस पंथ से अपना 
  संबंध जोड़ते 
  हैं उनमें अधिकतर 
  शवसाधना करना, 
  मुर्दे का मांस 
  खाना, उसकी खोपड़ी 
  में मदिरा पान 
  करना तथा घिनौनी 
  वस्तुओं का व्यवहार 
  करना भी दीख 
  पड़ता है जो कदाचित् 
  कापालिकों का 
  प्रभाव हो। इनके 
  मदिरादि सेवन 
  का संबंध गुरु 
  दत्तात्रेय के साथ 
  भी जोड़ा जाता 
  है जिनका मदकलश 
  के साथ उत्पन्न होना 
  भी कहा गया है। 
  अघोरी कुछ बातों 
  में उन बेकनफटे 
  जोगी औघड़ों 
  से भी मिलते-जुलते 
  हैं जो नाथपंथ 
  के प्रारंभिक 
  साधकों में गिने 
  जाते हैं और 
  जिनका अघोर 
  पंथ के साथ कोई 
  भी संबंध नहीं 
  है। इनमें निर्वाणी 
  और गृहस्थ दोनों 
  ही होते हैं और 
  इनकी वेशभूषा 
  में भी सादे अथवा 
  रंगीन कपड़े होने 
  का कोई कड़ा नियम 
  नहीं है। अघोरियों 
  के सिर पर जटा, 
  गले में स्फटिक 
  की माला तथा 
  कमर में घाँघरा 
  और हाथ में त्रिशूल 
  रहता है जिससे 
  दर्शकों को भय 
  लगता है।</font></p>
<font  size="4"> 
<p  > इसकी घुरे नाम 
  की शाखा के प्रचार 
  क्षेत्र का पता नहीं 
  चलता किंतु सरभंगी 
  शाखा का अस्तित्व 
  विशेषकर चंपारन 
  जिले में दीखता 
  है जहाँ पर भिनकराम, 
  टेकमनराम, भीखनराम, 
  सदानंद बाबा 
  एवं बालखंड बाबा 
  जैसे अनेक आचार्य 
  हो चुके हैं। इनमें 
  से कई की रचनाएँ 
  प्रचुर मात्रा में 
  उपलब्ध हैं और 
  उनसे इस शाखा की 
  विचारधार 
  पर भी बहुत प्रकाश 
  पड़ता है।</p>
<p  ><b  > सं. ग्रं.<font padma_font_family_property="Symbol" face="Symbol">-</font> </b>ब्रिग्स 
  गोरखनाथ ऐंड 
  द कनफटा योगीज़ 
  (१९३८ ई.); रामदास 
  गौड़ हिंदुत्व (सं. 
  १९९५); परशुराम चतुर्वेदी 
  उत्तरी भारत की 
  संत परंपरा 
  (सं. २००८); डॉ. कल्याणी 
  मल्लिक संप्रदायेर 
  इतिहास, दर्शन 
  और साधन प्रणाली 
  (१९५० ई.)। 																				 
  (प. च.)</p>
</font><b></b>
<p><font  size="5"><b></b></font></p>
</body></html>