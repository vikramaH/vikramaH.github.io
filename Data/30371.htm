<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कोथ</b></font><font    size="4"> जब किसी भी कारण से शरीर के किसी भाग अथवा ऊतक की मृत्यु हो जाती है तब उस व्याधि को कोथ (ग्रैंग्रीन अथवा मॉर्टिफिकेशन, </font><font padma_font_family_property="Times New Roman, Times, serif" face="Times New Roman, Times, serif" size="4">Gangrene or Mortification</font><font    size="4">)
 कहते हैं। कोथ शब्द प्राय: उन बाहरी अंगों के ऊतकों की मृत्यु के लिये 
उपयोग किया जाता है जो हमको दिखाई देते है। इस रोग में ऊतक का नाश अधिक 
मात्रा में हो जाता है। धमनी के रोग, धमनी पर दबाव या उसकी क्षति, विषैली 
ओषधियों, जैसे अरगट अथवा कारबोलिक अम्ल का प्रभाव, बिछौने के व्रण, जलना,
 धूल से दूषित व्रण, प्रदाह, संक्रमण, कीटाणु, तंत्रिकाओं का नाश तथा 
मधुमेह आदि कोथ के कारण हो सकते हैं।</font></p><p>
<font    size="4">कोथ
 मुख्यत: दो प्रकार का होता है: शुष्क और आर्द्र। शुष्क कोथ जिस भाग में 
होता है, वहाँ रक्तप्रवाह शनै: शनै: कम होकर पहले ऊतक का रंग मोम की तरह 
श्वेत तथा ठंढा हो जाता है, तदुपरांत राख के रंग का अथवा काला हो जाता है। 
यदि ऊर्ध्व या अध: शाखा में कोथ होता है तो वह भाग पतला पड़कर सूख जाता है 
और कड़ा होकर निर्जीव हो जाता है। इसको अंग्रेजी मे मॉर्टिफ़िकेशन कहते 
हैं। आर्द्र कोथ जिस भाग में होता है वहाँ रूधिर का संचार एकाएक कट जाता 
है, परंतु उस स्थान में रक्त भरा होता है और द्रव भरे छाले दिखाई देते हैं।
 वहाँ के सब ऊतक मृत हो जाते हैं। मृत भाग सड़े हुए खुरंड (स्लफ, </font><font padma_font_family_property="Times New Roman, Times, serif" face="Times New Roman, Times, serif" size="4">Slough</font><font    size="4">)
 के रूप में पृथक् हो जाता है और उसके नीचे लाल रंग का व्रण निकल आता 
है। आरंभ में ये असंक्रामक होता है। परंतु बाद में इसमें दंडाणु का संक्रमण
 हो जाता है।</font></p><font  size="4">
<p  >दोनों प्रकार के कोथ में  शल्य आवश्यक है। पेनिसिलिन की सुई और सल्फोनामाइड तथा निकोटिनिक अम्ल हितकर सिद्ध हुए हैं। (के. डी. व्या.)</p>
</font><font size="2"></font></body></html>