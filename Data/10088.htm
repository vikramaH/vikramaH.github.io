<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >अंबपाली</b></font><font    size="4"> 
  बुद्धकालीन वैशाली 
  की लिच्छवि गणिका 
  जो बुद्ध के प्रभाव 
  से उनकी शिष्या 
  हुई और जिसने 
  बौद्ध संघ का 
  अनेक प्रकार के 
  दानों से महत् 
  उपकार किया। 
  महात्मा बुद्ध राजगृह 
  जाते या लौटते 
  समय वैशाली 
  में रुकते थे जहाँ 
  एक बार उन्होंने 
  अंबपाली का भी 
  आतिथ्य ग्रहण किया 
  था। बौद्ध ग्रंथों 
  में बुद्ध के जीवनचरित 
  पर प्रकाश डालने 
  वाली घटनाओं 
  का जो वर्णन 
  मिलता है उन्हीं 
  में से अंबपाली 
  के संबंध की 
  एक प्रसिद्ध और 
  रूचिकर घटना 
  है। कहते हैं, जब 
  तथागत एक बार 
  वैशाली में ठहरे 
  थे तब जहाँ उन्होंने 
  देवताओं की 
  तरह दीप्यमान 
  लिच्छवि राजपुत्रों 
  की भोजन के 
  लिए प्रार्थना अस्वीकार 
  कर दी वहीं उन्होंने 
  गणिका अंबपाली 
  की निष्ठा से प्रसन्न 
  होकर उसका आतिथ्य 
  स्वीकार किया। 
  इससे गर्विणी अंबपाली 
  ने उन राजपुत्रों 
  को लज्जित करते 
  हुए अपने रथ को 
  उनके रथ के बराबर 
  हाँका। उसने संघ 
  को आमों का 
  अपना बगीचा भी 
  दान कर दिया 
  था जिससे वह 
  अपना चौमासा 
  वहाँ बिता सके।</font></p>
<font  size="4"> 
<p  > इसमें संदेह नहीं 
  कि अंबपाली ऐतिहासिक 
  व्यक्ति थी, यद्यपि कथा 
  के चमत्कारों 
  ने उसे असाधारण 
  बना दिया है। 
  संभवत वह अभिजातकुलीना 
  थी और इतनी 
  सुंदरी थी कि 
  लिच्छवियों की 
  परंपरा के 
  अनुसार उसके पिता 
  को उसे सर्वभोग्या 
  बनाना पड़ा। संभवत 
  उसने गणिका जीवन 
  भी बिताया था 
  और उसके कृपापात्रों 
  में शायद मगध 
  का राजा बिंबिसार 
  भी था। बिंबिसार 
  का उससे एक पुत्र 
  होना भी बताया 
  जाता है। जो 
  भी हो, बाद में 
  अंबपाली बुद्ध 
  और उनके संघ 
  की अनन्य उपासिका 
  हो गई थी और 
  उसने अपने पाप 
  के जीवन से मुख 
  मोड़कर अर्हत् 
  का जीवन बिताना 
  स्वीकार किया। 
  (ओं. ना. उ.)</p>
</font><b></b>
<p><font  size="5"><b></b></font></p>
</body></html>