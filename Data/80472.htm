<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoNormal"><b style=""><span   style="font-size: 16pt;">बेंथम, जेरेमी </span></b>(१७४८-१८३२) प्रसिद्ध दार्शनिक तथा विधिसुधारक। 
    सन् १७७६ में उसकी 'शासन पर स्फुट विचार' शीर्षक पुस्तक 
    प्रकाशित हुई। इसमें उसने यह मत व्यक्त किया कि किसी भी 
    कानून की उपयोगिता की कसौटी यह है कि जिन लोगों से उसका 
    संबंध हो, उनके आनंद, हित और सुख की अधिक से अधिक वृद्धि 
    वह करे। उसकी दूसरी पुस्तक 'आचार और विधान (कानून) 
    के सिद्धांत' १७८९ में निकली जिसमें उसके उपयोगितावाद का सार 
    मर्म सन्निहित है। उसने इस बात पर बल दिया कि 'अधिकतम 
    व्यक्तियों का अधिकतम सुख' ही प्रत्येक विधान का लक्ष्य होना 
    चाहिए (दे. उपयोगितावाद)। 'उपयोगिता' का सिद्धांत वह 
    अर्थशास्त्र में भी लागू करना चाहता था। उसका विचार था कि प्रत्येक 
    व्यक्ति को, किसी भी तरह के प्रतिबंध के बिना, अपना हित संपन्न 
    करने की स्वतंत्रता रहनी चाहिए। सूदखोरी के समर्थन में उसने 
    एक पुस्तक 'डिफेंस ऑव यूज़री' सन् १७८७ में लिखी थी। उसने 
    गरीबों संबंधी कानून (पूअर लाँ) में सुधार करने के लिए जो 
    सुझाव दिए, उन्हीं के आधार पर सन् १८३४ में उसमें कई संशोधन 
    किए गए। पार्लियमेंट में सुधार कराने के संबंध में भी उसने 
    एक पुस्तक लिखी थी (१८१७)। इसमें उसने सुझाव दिया था कि मतदान 
    का अधिकार प्रत्येक वयस्क व्यक्ति को मिलना चाहिए और चुनाव 
    प्रति वर्ष किया जाना चाहिए। उसने बंदीगृहों के सुधार पर 
    भी बल दिया। और १८२५ में 'दंड और पुरस्कार' शीर्षक एक 
    पुस्तक लिखी।</p>
</div>
</body></html>