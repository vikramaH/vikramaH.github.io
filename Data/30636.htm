<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b> 
<p><font  size="4"><b  >खंडेला</b></font><font    size="4"> 
  राजस्थान स्थित 
  एक प्राचीन स्थान 
  जो सीकर से 
  २८ मील पर स्थित 
  है। इसका प्राचीन 
  नाम खंडिल्ल और 
  खंडेलपुर था। 
  यहाँ से तीसरी 
  शती ई. का एक अभिलेख 
  प्राप्त हुआ है और 
  यहाँ अनेक प्राचीन 
  मंदिरों के 
  ध्वंसावशेष हैं। 
  यह सातवीं शती 
  ई. तक शैवमत 
  का एक मुख्य केंद्र 
  था। यहाँ आदित्यनाग 
  नामक राजा ने 
  ६४४ ई. में अर्धनारीश्वर 
  का एक मंदिर बनवाया 
  था। इस मंदिर 
  के ध्वंसावशेष 
  से एक नया मंदिर 
  बना है जो खंडलेश्वर 
  के नाम से प्रसिद्ध 
  है। जैन धर्म की 
  दृष्टि से भी इस स्थान 
  का महत्व है। ८वीं 
  शती में जिनसेनाचार्य 
  ने यहाँ एक चौहान 
  नरेश को जैन 
  धर्म की दीक्षा 
  दी थी। १३वीं शती 
  में यहाँ जिनप्रभसूरि 
  रहते थे। तीर्थ 
  के रूप में इस स्थान 
  का उल्लेख सकलतीर्थसूत्र 
  में सिद्धसेन सूरि 
  ने किया है। जैनों 
  का एक प्रख्यात गच्छ----खंडिल्ल 
  गच्छ इसी के नाम 
  पर है। खंडेलवाल 
  वेश्य भी इस स्थान 
  के मूल निवासी 
  कहे जाते हैं। (परमश्वेरीलाल 
  गुप्त)</font></p>
<font size="2"></font></body></html>