<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >थार्नडाइक, एडवर्ड ली</b></font><font    size="4">
 अमरीकी मनोवैज्ञानिक और शिक्षाविद्। विलियम्सबर्ग (मैसाचुसेट्स) में ३१ 
अगस्त, १८७४ को उत्पन्न हुआ। पशु मनोविज्ञान के गंभीर अध्ययन के अतिरिक्त 
थार्नडाइक ने सीखने की प्रक्रिया में मानसिक व्यवहार, थकान और पठनक्षमता 
तथा अन्य कारकों की परीक्षणविधियों के अविष्कार में महत्वपूर्ण योगदान 
किया। थार्नडाइक ने प्रौढ़शिक्षा अभियान को एक नया और वैज्ञानिक रूप प्रदान 
किया। मनोवैज्ञानिक परीक्षण की अपनी विधियों द्वारा उसने सीखने की क्षमता 
और पूर्वार्जित ज्ञान मे भेद स्पष्ट किया और इसमें उसका नाम अग्रगणय है। 
१८९९ से १९४० तक वह कोलंबिया विश्र्वविद्यालय के टीचर्स कालेज से संबद्ध 
रहा। शिक्षा संबंधी विचारों तथा उसकी व्यावहारिकता पर उसकी कृतियों का 
विशेष प्रभाव पड़ा। ९ अगस्त, १९४९ को न्यूयार्क (मांट्रोज) में उसकी मृत्यु 
हुई। उसकी कृतियों में 'एडूकेशनल साइकॉलजी' (१९०३), 'एनीमल इंटेलीजेंस' 
(१९११), 'द साइकालजी ऑव लर्निंग' (१९१४), 'द मेजरमेंट ऑव इंटेलीजेंस' 
(१९२६), 'फंडामेंटल्स ऑव लर्निंग' (१९३३), 'ह्यूमन नेचर ऐंड द सोशल आर्डर' 
(१९४०) के नाम उल्लेखनीय हैं। </font></p>
<font size="2"></font></body></html>