<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >परमाण्वीय 
  खनिज </b>उन खनिजों 
  को परमाणु-ऊर्जा 
  खनिज, अथवा ऐटोमिक 
  एनर्जी मिनरल्स 
  कहते हैं, जिनसे 
  परमाण्विक ऊर्जा 
  उत्पन्न की जा सकती 
  है। भारत जैंसे 
  अल्प विकसित देशों 
  के लिये शक्ति उत्पादन 
  एक समस्या है। भारत 
  के कोयले तथा 
  अन्य ईधंनों के भंडार 
  सीमित है और 
  यदि औद्योगिकरण 
  की वर्तमान गति 
  इसी प्रकार वृद्धि 
  पर रही तो 
  वे भंडार अधिक 
  समय तक न चल 
  सकेंगे। अत: परमाणुशक्ति 
  का उत्पादन ही संतुलित 
  औद्योगिकरण 
  में सहायक हो 
  सकेगा। सौभाग्य 
  से भारत में यूरेनियम 
  तथा थोरियम 
  दोनों ही खनिजों 
  के भंडार संतोषजनक 
  हैं।</font></p>
<p> <font    size="4">यूरेनियम 
  - वर्तमान समय 
  में यूरेनियम 
  धातु के खनिजों 
  का उपयोग परमाणु-ऊर्जा 
  के निर्माण में 
  होता है। पिचब्लेंड 
  तथा यूरेनाइट 
  में यूरेनियम 
  के ऑक्साइड की 
  मात्रा ६९ से <font padma_font_family_property="Symbol" face="Symbol">91% 
  </font>तक होती है 
  तथा ये दोनों 
  ही यूरेनियम 
  के प्रमुख् खनिज 
  है। बिहार के 
  सिंहभूम जिले 
  में जदुगूदा 
  निक्षेप यूरेनियम 
  अयस्क का विशालतर 
  क्षेत्र है। यह अयस्क 
  ६० मील लंबी खनिजायित 
  पट्टिका में 
  पाया गया है। 
  जदुगूदा के मुख्य 
  खनिजायित क्षेत्र 
  का, जिसकी सामान्य 
  मोटाई ८ फुट 
  है, नतिलंब विस्तार 
  </font><font padma_font_family_property="serif" size="4">(strike extention)</font><font    size="4"> 
  लगभग ३,५०० फुट है। 
  अभी तक बेधन छिद्रों 
  से अयस्क पिंड का १,००० 
  फुट की गहराई 
  तक विद्यमान हाने 
  का संकेत मिलता 
  है। इस अयस्क में यूरेनिया 
  यू<sub  >३</sub> औ<sub  >८</sub> </font><font padma_font_family_property="serif" size="4">(U<sub padma_font_family_property="serif">3</sub>O<sub padma_font_family_property="serif">8</sub>)</font><font    size="4"> 
  की मात्रा<font padma_font_family_property="Symbol" face="Symbol"> 0.05%</font> 
  से ०.१५०० तक है।</font></p>
<p><font    size="4">राजस्थान 
  में उदयपुर के 
  समीप यूरेनियम 
  खनिज अयस्क लगभग 
  १०० वर्ग मील के क्षेत्र 
  में पाया गया 
  है। इसमें यूरेनियम 
  की मात्रा केवल 
  <font padma_font_family_property="Symbol" face="Symbol">0.02%</font></font> <font    size="4">है। 
  उदयपुर नगर 
  से लगभग ९ मील 
  दक्षिण पूरब के 
  क्षेत्र के दक्षिणी 
  भाग में उभरा 
  नामक स्थान पर 
  अत्यंत समृद्ध अयस्क 
  प्राप्त हुआ है। इसी 
  प्रकार भीलवाड़ा 
  जिले में भी यूरेनियक 
  का खनन योग्य 
  निक्षेप मिला है।</font></p>
<font size="2">
<p><font    size="4">बिहार 
  तथा पश्चिम बंगाल 
  के राँची, पुरुलिया 
  तथा अन्य आसपास 
  के जिलों में भारी 
  खनिजों के उत्तम 
  निक्षेप मिले हैं, 
  जिनमें भार के 
  अनुसार <font padma_font_family_property="Symbol" face="Symbol">10%</font> 
  तक भार खनिजों 
  का अनुपात है। 
  पुरुलिया जिले 
  के निक्षेप पर्याप्त 
  समृद्ध हैं।</font></p>
<p><font    size="4">परमाणु-ऊर्जा 
  आयोग के परमाणु-ऊर्जा 
  खनिज़ प्रभाव के 
  अनुसंधान कार्य 
  के आधार पर 
  भारत में १२,००० से 
  १४,००० टन तक यूरेनियम 
  के खनिजों के 
  भंडार है।</font></p>
<p><font    size="4">थोरियम 
  -</font> <font    size="4">मानेज़ाइट 
  थोरियम धातु 
  का प्रमुख खनिज 
  है, जो स्वयं भारी 
  काली रेत का 
  अवयव है, भारत 
  के समुद्री तट 
  पर यह रेत नर्मदा 
  के मुहाने से 
  कन्याकुमारी 
  तक तथा वहाँ 
  से उड़ीसा तट तक, 
  प्राप्त होती है। 
  इसमें थोरियम 
  ऑक्साइड की मात्रा 
  <font padma_font_family_property="Symbol" face="Symbol">33%</font> तक तथा 
  यूरेनियम ऑक्साइड 
  की <font padma_font_family_property="Symbol" face="Symbol">4.5%</font> तक हो 
  सकती है। केरल 
  के तटवर्ती प्रदेश 
  के निक्षेप भारत 
  और संसार 
  में अपना महत्वपूर्ण 
  स्थान रखते है। 
  इसी प्रकार के 
  निक्षेप भारत 
  के पश्चिमी और 
  पूर्वी तटों पर 
  भी मिलते हैं, 
  जिनमें काली 
  भारी रेत की 
  पर्याप्त मात्रा 
  होती है। बिहार 
  में भी भारी खनिजों 
  के निक्षेप प्राप्त 
  हुए हैं, जिनसे भी 
  थोरियम की 
  प्राप्ति होगी। 
  अभी तक ज्ञात आँकड़ों 
  के अनुसार भारत 
  में १,५०,००० से १,८०,००० टन तक 
  थोरियम धातु 
  के मिलने का अनुमान 
  है।</font></p>
</font> 
<p><font    size="4">योजनाएँ 
  और भविष्य - परमाणु-ऊर्जा-आयोग 
  द्वारा भारत 
  के पश्चिमी तट 
  पर अकबायी नामक 
  स्थान पर मोनेज़ाइट 
  बालू पर अभिक्रिया 
  करने के लिये 
  एक संयंत्र स्थापित 
  किया जा रहा 
  है। विरल मिट्टियाँ 
  तथा ट्राइसेडियम 
  फॉस्फेट के अतिरिक्त 
  यह संयत्र एक प्रकार 
  का 'केक' </font><font padma_font_family_property="serif" size="4">(cake</font><font    size="4">) 
  तैयार करता 
  है, जिसमें यूरेनियम 
  तथा थोरियम 
  पर्याप्त संकेद्रित 
  होते हैं। यह ट्रॉम्बे 
  भेजी जाती है। 
  ट्रॉम्बे में इस 
  'केक' से अत्यंत शुद्ध 
  यूरेनियम तथा 
  थोरियम लवण 
  प्राप्त किए जाते 
  हैं। यूरेनियम 
  का एक लघु संयत्र 
  भी शीघ्र ही कार्य 
  करना प्रारंभ 
  कर देगा, जिसमें 
  रिऐक्टर स्तर की 
  यूरेनियम धातु 
  उत्पन्न की जायगी। 
  यह संयंत्र भारत 
  को प्रयौगात्मक 
  कार्यो तथा रिऐक्टर 
  के प्रयोग के लिये 
  पर्याप्त यूरेनियम 
  धातु प्रदान करेगा। 
  एक संयंत्र ईधंन 
  तत्वों के निर्माण 
  के लिये भी शीघ्र 
  ही तैयार हो 
  जाएगा। इसका निर्माण 
  प्रारंभ हो चुका 
  है।(विद्यालंकार 
  दुबे)</font></p>
</body></html>