<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">यूदावाद </span></b><span   style="font-size: 14pt; font-family: DV-TTSurekhEN;">बाबिल 
    के निर्वासन से लौटकर इज़रायली जाति मुख्य रूप से येरूसलेम 
    तथा उसके आसपास के यूदा नामक प्रदेश में बस गई था, इस 
    कारण इज़रायलियों के इस समय के धार्मिक एवं सामाजिक 
    संगठन को यूदावाद (यूदाइज़्म) कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उस समय येरूसलेम का मंदिर यहूदी धर्म का केंद्र बना 
    और यहूदियों मसीह के आगमन की आशा बनी रहती थी। निर्वासन 
    के पूर्व से ही तथा निर्वासन के समय में भी यशयाह, जेरैमिया, 
    यहेजकेल और दानिएल नामक नबी इस यूदावाद की नींव डाल 
    रहे थे। वे यहूदियों को याहवे के विशुद्ध एकेश्वरवादी धर्म 
    का उपदेश दिया करते थे और सिखलाते थे कि निर्वासन के 
    बाद जो यहूदी फिलिस्तीन लौटेंगे वे नए जोश से ईश्वर 
    के नियमों पर चलेंगे और मसीह का राज्य तैयार करेंगे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">निर्वासन के बाद एज्रा, नैहेमिया, आगे, जाकारिया और 
    मलाकिया इस धार्मिक नवजागरण के नेता बने। ५३७ ई०पू० 
    में बाबिल से जा पहला काफ़िला येरूसलेम लौटा, उसमें यूदावंश 
    के ४०,००० लोग थे, उन्होंने मंदिर तथा प्राचीर का जीर्णोंद्धार 
    किया। बाद में और काफिले लौटै। यूदा के वे इजरायली अपने 
    को ईश्वर की प्रजा समझने लगे। बहुत से यहूदी, जो बाबिल 
    में धनी बन गए थे, वहीं रह गए किंतु बाबिल तथा अन्य देशों 
    के प्रवासी यहूदियों का वास्तविक केंद्र येरूसलेम ही बना और 
    यदा के यहूदी अपनी जाति के नेता माने जाने लगे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">किसी भी प्रकार की मूर्तिपूजा का तीव्र विरोध तथा अन्य 
    धर्मों के साथ समन्वय से घृणा यूदावाद की मुख्य विशेषता है। 
    उस समय यहूदियों का कोई राजा नहीं था और प्रधान याजक 
    धार्मिक समुदाय पर शासन करते थे। वास्तव में याह्वे (ईश्वर) 
    यहूदियों का राजा था और बाइबिल में सगृहीत मूसा संहिता 
    समस्त जाति के धार्मिक एवं नागरिक जीवन का संविधान बन गई। 
    गैर यहूदी इस शर्त पर इस समुदाय के सदस्य बन सकते 
    थे। कि वे याह्वे का धर्म तथा मूसा की संहिता स्वीकार करें। 
    ऐसा माना जाता था कि मसीह के आने पर समस्त मानव जाति 
    उनके राज्य में संमिलित हो जायगी, किंतु यूदावाद स्वयं संकीर्ण 
    ही रहा।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यूदावाद अंतियोकुस चतुर्थ (१७५-१६४ ई०पू०) तक शांतिपूर्वक 
    बना रहा किंतु इस राजा ने उसपर यूनानी संस्कृति लादने 
    का प्रयत्न किया जिसके फलस्वरूप मक्काबियों के नेतृत्व में यहूदियों 
    ने उनका विरोध किया था (दे० इज़रायल का इतिहास)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं०ग्रं०- आई० एपस्टाइन: जूदाइज्म, पेंग्विन, १९५९। 
    </span><span padma_font_family_property="Times" style="font-size: 14pt; font-family: Times; color: black;">[</span><span   style="font-size: 14pt; font-family: DV-TTSurekhEN;">कामिल 
    बुल्के</span><span padma_font_family_property="Times" style="font-size: 14pt; font-family: Times; color: black;">]</span></p>
</div>
</body></html>