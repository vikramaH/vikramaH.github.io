<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >कनपेड़</b> 
  (कर्णफेर, गलसुआ 
  अथवा मंप्स) एक संक्रामक 
  रोग हैं, जो 
  पाव्य विषाणु 
  (छन सकने योग्य 
  विषाणु, <font padma_font_family_property="Times New Roman, Times, serif" face="Times New Roman, Times, serif">filterable 
  virus)</font> के कारण होता 
  है। वैसे तो यह 
  रोग किसी भी 
  अवस्था के मनुष्य 
  को हो सकता 
  है, किंतु बालकों 
  में यह अधिक होता 
  है। इस रोग में 
  कान के आगे तथा 
  नीचेवाली कर्णमूल-ग्रंथियाँ 
  (पैरोटिड ग्लैंड्स, 
  <font padma_font_family_property="Times New Roman, Times, serif" face="Times New Roman, Times, serif">parotid glands)</font> सूज 
  जाती है। रोगी 
  को १०१रू-१०२रू फा. ज्वर 
  हो जाता है। 
  कभी-कभी ताप 
  १०४रू-१०५रू फा. भी हो जाता 
  है। परंतु साधारणत: 
  ज्वर का ताप १०२रू फा. 
  रहता है। ज्वर 
  प्राय: एकाएक होता 
  है या शीतकंपन 
  से आरंभ करके। 
  रोगी की कर्णमूल 
  ग्रंथियों पर 
  और मुख के भीतर 
  लाली हो जाती 
  है। उसे सिर पीड़ा, 
  निर्बलता और 
  अरुचि भी हो जाती 
  है। वह बेचैनी 
  में अंडबंड बकने 
  लगता है। गले 
  में सूजन होने 
  के कारण ग्रीवा 
  को घुमाने और 
  खाद्य पदार्थ चबाने 
  में पीड़ा होती 
  है। सामान्यत: पहले 
  एक पार्श्व की ग्रंथियों 
  में सूजन होती 
  है और एक आध 
  दिन के उपरांत 
  दूसरे पार्श्व 
  में भी सूजन हो 
  जाती है, अथवा 
  दोनों और 
  साथ ही साथ सूजन 
  आरंभ होती 
  है। ज्वर तथा सूजन 
  की तीव्रता तीन-चार 
  दिन तक रहती 
  है और एक सप्ताह 
  में रोगी ठीक 
  हो जाता है।</font></p>
<font size="2">
<p><font    size="4">रोग का 
  उद्भवनकाल (इनक्यूबेशन 
  पीरीयड, <font padma_font_family_property="Times New Roman, Times, serif" face="Times New Roman, Times, serif">incubation 
  period)</font> साधारणत: 
  २१ दिन का होता 
  है, किंतु कभी-कभी 
  यह अवधि घटकर 
  केवल १४ दिन की 
  या बढ़कर ३५ दिन 
  तक की भी हो 
  जाती है। कनपेड़ 
  प्राय: रोगी की 
  नाक के स्राव, राल 
  या थूक से वायु 
  द्वारा फैलता 
  है। यह अति संक्रामक 
  रोग है। स्कूलों, 
  छात्रावासों तथा 
  सैनिक छावनियों 
  में तीव्रता से 
  फैलता है। इस 
  रोग में सबसे 
  अच्छी बात यह होती 
  है कि ग्रंथियों 
  में पूयस्राव नहीं 
  होता और इससे 
  मृत्यु भी नहीं 
  होती।</font></p>
<p><font    size="4">इसका संक्रमणकाल 
  २१ दिन है। अत: बच्चों 
  को स्कूल, अथवा 
  युवकों को कालेज 
  या विश्वविद्यालय, 
  या अपने काम पर, 
  रोग प्रारंभ 
  होने से तीन 
  सप्ताह तक नहीं 
  जाना चाहिए। घर 
  में एक बच्चे को 
  रोग हो जाने 
  पर माँ की असावधानी 
  से परिवार 
  के प्राय: सब बच्चे 
  इससे पीड़ित हो 
  जाते हैं। यह रोग 
  शीतकाल में अधिक 
  होता है।</font></p>
<p><font    size="4"><b  >उपद्रव</b>&#8211;वृषणशोथ 
  (आरकाइटिस, <font padma_font_family_property="Times New Roman, Times, serif" face="Times New Roman, Times, serif">Architis</font>), 
  डिंबशोथ, अग्न्याशयशोथ 
  (पैंक्रिऐटाइटिस, 
  <font padma_font_family_property="Times New Roman, Times, serif" face="Times New Roman, Times, serif">Pancreatitis</font>), मूत्र में 
  ऐल्ब्युमिन और 
  मेनिनजीज़ (<font padma_font_family_property="Times New Roman, Times, serif" face="Times New Roman, Times, serif">meninges</font>) 
  का प्रदाह (सूजन) 
  हो जा सकता 
  है।</font></p>
<p><font    size="4"><b  >चिकित्सा</b>&#8211;रोग 
  के प्रारंभ में 
  मुख की स्वच्छता 
  का पूर्ण ध्यान 
  रखना चाहिए। रोगी 
  का बिस्तर गर्म 
  रखना चाहिए और 
  जब तक सूजन दूर 
  न हो जाय हल्का 
  भोजन, दूध, चाय 
  और फल का रस 
  देना चाहिए। ए.पी.सी. 
  नामक टिकिया 
  (टैबलेट) दिन 
  में तीन बार, 
  या सल्फ़ाडाइज़ीन 
  टिकिया दिन 
  में चार-बार 
  देना लाभदायक 
  है। इकथिआल-बेलाडोना-ग्लिसरीन 
  (<font padma_font_family_property="Times New Roman, Times, serif" face="Times New Roman, Times, serif">Ichthyol-belladona- glycerine) </font>का 
  सूजन पर लेप 
  करना, उसपर गरम 
  घी लगा रेंड का 
  पत्ता रखकर और 
  उसके ऊपर रूई 
  रखकर बाँध 
  देना भी बहुत 
  हितकर है।</font></p>
<p align="RIGHT"><font style="text-align: left;"    size="4">(क.दे.व्या.)</font></p>
</font> 
<p><font  size="4"><b  >कनफटा</b></font> 
  <font    size="4">गोरख 
  संप्रदाय के योगियों 
  का एक वर्ग है। दीक्षा 
  के समय कान छिदवाकर 
  उसमें मुद्रा या 
  कुंडल धारण करने 
  के कारण इन्हें 
  कनफटा कहते 
  हैं। मुद्रा अथवा 
  कुंडल को दर्शन 
  और पवित्री भी 
  कहते हैं। इसी आधार 
  पर कनफटा योगियों 
  को दरसनी साधु 
  भी कहा जाता 
  है। नाथयोगी 
  संप्रदाय में ऐसे 
  योगी, जो कान 
  नहीं छिदवाते 
  और कुंडल नहीं 
  धारण, करते, 
  औघड़ कहलाते 
  हैं। औघड़ जालंधरनाथ 
  के और कनफटे 
  मत्स्येंद्रनाथ तथा 
  गोरखनाथ के 
  अनुयायी माने 
  जाते हैं, क्योंकि 
  प्रसिद्ध है कि जालंधरनाथ 
  औघड़ थे और 
  मत्स्येंद्रनाथ एवं 
  गोरखनाथ कनफटे। 
  कनफटे योगियों 
  में विधवा स्त्रियाँ 
  तथा योगियों 
  की पत्नियाँ भी 
  कुंडल धारण करती 
  देखी जाती हैं। 
  यह क्रिया प्राय: 
  किसी शुभ दिन 
  अथवा अधिकतर 
  वसंतपंचमी 
  के दिन संपन्न 
  की जाती है और 
  इसमें मंत्रोप्रयोग 
  भी होता है। 
  कान चिरवाकर 
  मुद्रा धारण करने 
  की प्रथा के प्रवर्तन 
  के संबंध में दो 
  मत मिलते हैं। 
  एक मत के अनुसार 
  इसका प्रवर्तन 
  मत्स्येंद्रनाथ ने 
  और दूसरे 
  मत के अनुसार 
  गोरक्षनाथ ने 
  किया था। कर्णकुंडल 
  धारण करने 
  की प्रथा के आरंभ 
  की खोज करते 
  हुए विद्वानों ने 
  एलोरा गुफा 
  की मूर्ति, सालीसेटी, 
  एलीफैंटा, आरकाट 
  जिले के परशुरामेश्वर 
  के शिवलिंग पर 
  स्थापित मूर्ति 
  आदि अनेक पुरातात्विक 
  सामग्रियों की 
  परीक्षा कर निष्कर्ष 
  निकाला है कि 
  मत्स्येंद्र और गोरक्ष 
  के पूर्व भी कर्णकुंडल 
  धारण करने 
  की प्रथा थी और 
  केवल शिव की 
  ही मूर्तियों 
  में यह बात पाई 
  जाती है।</font></p>
<font size="2">
<p><font    size="4">कहा जाता 
  है, गोरक्षनाथ 
  ने (शंकराचार्य 
  द्वारा संगठित 
  शैव संन्यासियों 
  से) अवशिष्ट शैवों 
  का १२ पंथों में 
  संगठन किया 
  जिनमें गोरखनाथी 
  प्रमुख हैं। इन्हें ही 
  कनफटा कहा जाता 
  है। एक मत यह भी 
  मिलता है कि 
  गोरखनाथी 
  लोग गोरक्षनाथ 
  को संप्रदाय 
  का प्रतिष्ठाता 
  मानते हैं जबकि 
  कनफटे उन्हें पुनर्गठनकर्ता 
  कहते हैं। इन लोगों 
  के मठ, तीर्थस्थानादि 
  बंगाल, सिक्किम, 
  नेपाल, कश्मीर, 
  पंजाब (पेशावर 
  और लाहौर), 
  सिंध, काठियावाड़, 
  बंबई, राजस्थान, 
  उड़ीसा आदि प्रदेशों 
  में पाए जाते हैं।	(ना.ना.उ.)</font></p>
</font> 
</body></html>