<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >कपिज़ा, 
  पीटर लीओ निडोविच 
  </b> रूस के इस भौतिकज्ञ 
  का जन्म ९ जुलाई, 
  सन १८९४ को क्रोंस्टाड्ट 
  में हुआ। आपने 
  प्रारंभिक शिक्षा 
  पेट्रोगाड में 
  प्राप्त की। पदुपरांत 
  आप कैंब्रिज में 
  स्वर्गीय लार्ड रदरफ़र्ड 
  के विद्यार्थी रहे 
  और परमाणु 
  विघटन अनुसंधान 
  के क्षेत्र में अत्यंत 
  प्रबल चुंबकीय 
  क्षेत्र उत्पन्न करने 
  की तकनीकी क्रियाप्रणाली 
  के विकास में 
  विशेष दक्षता 
  प्राप्त की। सन् १९२४ 
  में आपकी नियुक्ति 
  कैवेंडिश प्रयोगशाला 
  में चुंबकीय अनुसंधान 
  के सहायक निर्देशक 
  के रूप में हुई 
  और १९३२ ई. तक इस 
  पद पर कार्य 
  करते रहे। सन् 
  १९३० से १९३५ तक आप रॉयल 
  सोसाइटी के 
  सदस्य चुने गए और 
  १९४२ में आपको फ़ैरेडे 
  पदक प्रदान किया 
  गया। इसके अतिरिक्त 
  भौतिकी का 
  स्टैलिन पुरस्कार 
  आपको सन् १९४१ में 
  और फिर १९४३ में 
  मिला। सन् १९४३ और 
  १९४४ में आप ऑर्डर 
  ऑव लेनिन उपाधि 
  से भी विभूषित 
  किए गए। </font></p>
<font size="2"> 
<p><font    size="4">सन् १९३४ में 
  आप जब छुट्टी 
  पर स्वदेश (रूस) 
  गए तो सोवियत 
  सरकार ने आपको 
  पुन: देश से बाहर 
  जाने की अनुमति 
  नहीं दी। कापिज़ा 
  के लिए मास्को 
  में कैवेंडिश प्रयोगशाला 
  के टक्कर की प्रयोगशाला 
  बनाई गई ताकि 
  कापिज़ा सुचारु 
  रूप से अपना अनुसंधान 
  कार्य चला सकें। 
  फलस्वरूप कापिज़ा 
  कुछ ही समय उपरांत 
  मास्को की भौतिकीय 
  समस्या संस्था (इंस्टीट्यूट 
  फ़ॉर फ़िज़िकल 
  प्रॉब्लेम्स) के निर्देशक 
  नियुकत कर दिए 
  गए। </font></p>
<p><font    size="4">आपका मुख्य 
  कार्य 'चुंबकत्व' 
  तथा 'अत्यंत ठंडे 
  ताप' से संबंध 
  रखता है। आपने 
  ३,००,००० ओर्स्टेड तक का 
  चुंबकीय क्षेत्र 
  उत्पन्न करने में 
  सफलता प्राप्त की 
  है और हाइड्रोजन 
  तथा हीलियम 
  के द्रवीकरण के 
  प्लांट की भी सफल 
  डिज़ाइन दी है। 
  	(अं.प्र.स.)</font></p>
</font> 
</body></html>