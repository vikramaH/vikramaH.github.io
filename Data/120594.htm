<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">संस्कृति</span></b><span   style="font-size: 14pt; font-family: DV-TTSurekhEN;"> सामाजिक अंत:क्रियाओं 
    एवं सामाजिक व्यवहारों के उत्प्रेरक प्रतिमानों का समुच्चय है। 
    इस समुच्चय में ज्ञान, विज्ञान, कला, आस्था, नैतिक मूल्य एवं 
    प्रथाएँ समाविष्ट होती हैं। संस्कृति भौतिक, आर्थिक, सामाजिक 
    एवं राजनीतिक तथा आध्यात्मिक अभ्युदय के उपयुक्त मनुष्य की 
    श्रेष्ठ साधनाओं और सम्यक् चेष्टाओं की समष्टिगत अभिव्यक्ति 
    है। यह मनुष्य के वैयक्तिक एवं सामाजिक जीवन के स्वरूप का 
    निर्माण, निर्देशन, नियमन और नियंत्रण करती है। अत: संस्कृति 
    मनुष्य की जीवनपद्धति, वैचारिक दर्शन एवं सामाजिक क्रियाकलाप 
    में उसे समष्टिवादी दृष्टिकोण की अभिव्यंजना है। इसमें प्रतीकों 
    द्वारा अर्जित तथा सप्रेषित मानवव्यवहारों के सुनिश्चित प्रतिमान 
    संनिहित होते हैं। संस्कृति का अपरिहार्य अभ्यंतर कालक्रम में 
    प्रादुर्भूत एवं संचित परंपरागत विचारों और तत्संबद्ध मूल्यों 
    द्वारा निर्मित होता है। इसका एक पक्ष मानव व्यवहार के निर्धारण 
    और दूसरा पक्ष कतिपय विधिविहित व्यवहारों की प्रामाणिकता 
    तथा औचित्यप्रतिपादन से संबद्ध होता है। प्रत्येक संस्कृति में 
    चयनक्षमता एवं वरणात्मकता के सामान्य सिद्धांतें का संनिवेश 
    होता है, जिनके माध्यम से सांस्कृति आधेय के नाना रूप क्षेत्रों 
    में मानवव्यवहार के प्रतिमान सामान्यीकरण द्वारा अवकरणीय 
    होते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सांस्कृति 
    मान प्रथाओं के सामान्यीकृत एवं सुसंगठित समवाय के रूप में 
    स्थिरता की ओर उन्मुख होते हैं, यद्यपि संस्कृति के विभिन्न तत्वों 
    में परिवर्तन की प्रक्रिया शाश्वत चलती रहती है। किसी अवयवविशेष 
    में परिर्वन सांस्कृतिक प्रतिमानों के अनुरूप स्वीकरण एवं अस्वीकरण 
    का परिणाम होता है। सांस्कृतिक प्रतिमान स्वयं भी परिवर्तनशील 
    होते हैं। समाज की परिस्थिति में परिवर्तन की शाश्वत प्रक्रिया 
    प्रतिमानों को प्रभावित करती है। सामाजिक विकास की प्रक्रिया 
    सांस्कृतिक प्रतिमानों के परिवर्तन की प्रक्रिया है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृति 
    मनुष्य एवं उसके पर्यावरण के मध्य एक अंतर्वर्ती चर है। ये मानवसमूहों 
    के वचन और कर्म में समरूपता स्थापन की प्रवृत्ति का प्रकाशन 
    है। संस्कृति और मानवसूमहों की अंत:क्रियाओं का नैरंतर्य 
    सांस्कृतिक प्रगति एवं सामाजिक संबंध का प्रेरक होता है। सामाजिक 
    संरचना और सांस्कृतिक प्रतिमान अंतस्संबद्ध होते हैं। मानव 
    समाज में इनका पृथक् अस्तित्व असंभव है। यदि सामाजिक संरचना 
    समान जीवनपद्धति है। यदि सामाजिक संरचना सामाजिक संबंधों 
    का समुच्चय है तो संस्कृति इन संबंधों का आधार है। सामाजिक 
    संरचना अर्जित, प्रयुक्त, रूपांतरित एवं संचारित भौतिक और 
    अभौतिक साधनों पर आधारित होत है और संस्कृति इन साधनों 
    के उपादानों पर बल देती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृति 
    प्रकृतिप्रदत्त नहीं होती। यह सामाजीकरण की प्रक्रिया द्वारा अर्जित 
    होती है। अत: संस्कृति उन संस्कारों से संबद्ध होती है, जो 
    हमारी वंशपंरपरा तथा सामाजिक विरास्त के संरक्षण के साधन 
    है। इनके माध्यम से सामाजिक व्यवहार की विशिष्टताओं का 
    एक पीढ़ी से दूसरी पीढ़ी में निगमन होता है। निगमन के इस 
    नैरंतर्य में ही संस्कृति का अस्तित्व निहित होता है और इसकी 
    संचयी प्रवृत्ति इसके विकास को गति प्रदान करती है, जिससे 
    नवीन आदर्श जन्म लेते हैं। इन आदर्शों द्वारा बाह्य क्रियाओं और 
    मनोवैज्ञानिक दृष्टिकोणों का समानयन होता है तथा सामाजिक 
    संरचना और वैयक्तिक जीवनपद्धति का व्यवस्थापन होता रहता 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृति 
    के दो पक्ष होते हैं</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">(१) 
    आधिभौतिक संस्कृति, (२) भौतिक संस्कृति। सामान्य अर्थ में आधिभौतिक 
    संस्कृति को संस्कृति और भौतिक संस्कृति को सभ्यता के नाम 
    से अभिहित किया जाता है। संस्कृति के ये दोनों पक्ष एक दूसरे 
    से भिन्न होते है। संस्कृति आभ्यंतर है, इसमें परंपरागत 
    चिंतन, कलात्मक अनुभूति, विस्तृत ज्ञान एवं धार्मिक आस्था का समावेश 
    होता है। सभ्यता बाह्य वस्तु है, जिसमें मनुष्य की भौतिक प्रगति 
    में सहायक सामाजिक, आर्थिक, राजनीतिक और वैज्ञानिक उपलब्धियाँ 
    सम्मिलित होती हैं। संस्कृति हमारे सामजिक जीवनप्रवाह की 
    उद्गमस्थली है और सभ्यता इस प्रवाह में सहायक उपकरण। 
    संस्कृति साध्य है और सभ्यता साधन। संस्कृति सभ्यता की उपयोगिता 
    के मूल्यांकन के लिए प्रतिमान उपस्थित करती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इन 
    भिन्नताओं के होते हुए भी संस्कृति और सभ्यता एक दूसरे से 
    अंत:संबद्ध हैं और एक दूसरे को प्रभावित करती हैं। सांस्कृतिक 
    मूल्यों का स्पष्ट प्रभाव सभ्यता की प्रगति की दिशा और स्वरूप 
    पर पड़ता है। इन मूल्यों के अनुरूप जो सभ्यता निर्मित होती 
    है, वही समाज द्वारा गृहीत होती है। सभ्यता की नवीन उपलब्धियाँ 
    भी व्यवहारों, हमारी मान्यताओं या दूसरे शब्दों में हमारी 
    संस्कृति को प्रभावित करती रहती है। समन्वयन की प्रक्रिया अनवरत 
    चलती रहती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संपर्क 
    में आनेवाली भिन्न संस्कृतियाँ भी एक दूसरे को प्रभावित करती 
    हैं। भिन्न संस्कृतियों का संपर्क उनमें सहयोग अथवा असहयोग 
    की प्रक्रिया की उद्भावना करता है। पर दोनों प्रक्रियाओं का लक्ष्य 
    विषमता को समाप्त कर समता स्थापन ही होता है। सहयोग 
    की स्थिति में व्यवस्थापन तथा आत्मसात्करण समता स्थापन के साधन 
    होते हैं और असहयोग की स्थिति में प्रतिस्पर्धा, विरोध एवं 
    संघर्ष की शक्तियाँ क्रियाशील होती हैं और अंतत: सबल संस्कृति 
    निर्बल संस्कृति को समाप्त कर समता स्थापित करती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृति 
    के भौतिक तथा आधिभौतिक पक्षों का विकास समानांतर नहीं 
    होता। सभ्यत के विकास की गति संस्कृति के विकास की गति 
    से तीव्र होती है। फलस्वरूप सभ्यता विकासक्रम में संस्कृति से 
    आगे निकल जाती है। सभ्यता और संस्कृति के विकास का यह 
    असंतुलन सामाजिक विघटन को जन्म देता है। अत: इस प्रकार 
    प्रादुर्भूत संस्कृति विलबंना द्वारा समाज में उत्पन्न असंतुलन 
    और अव्यवस्था के निराकरण हेतु आधिभौतिक संस्कृति में प्रयत्नपूर्वक 
    सुधार आवश्यक हो जाता है। विश्लेषण, परीक्षण एवं मूल्यांकन 
    द्वारा सभ्यता और संस्कृति का नियमन मानव के भौतिक और 
    आध्यात्मिक अभ्युत्थान के अनुपम सहयोग प्रदान करता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृति 
    यद्यपि किसी देश या कालविशेष की उपज नहीं होती, यह एक शाश्वत 
    प्रक्रिया है, तथापि किसी क्षेत्रविशेष में किसी काल में इसका 
    जो स्वरूप प्रकट होता है उसे एक विशिष्ट नाम से अभिहित किया 
    जाता है। यह अभिधा काल, दर्शन, क्षेत्र, समुदाय अथवा सत्ता से 
    संबद्ध होती है। मध्ययुगीन संस्कृति, भौतिक संस्कृति, पाश्चात्य 
    संस्कृति, हिंदू संस्कृति तथा मुगल संस्कृति आदि की संज्ञाएँ 
    इसी आधार पर प्रदान की गई हैं। विशिष्ट अभिधान संस्कृति 
    के विशिष्ट स्वरूपबोध के साथ इस तथ्य को उद्भासित करता 
    है कि संस्कृति को विशेषण प्रदान करनेवाले कारक द्वारा संस्कृति 
    का सहज स्वरूप अनिवार्यत: प्रभावित हुआ है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं. ग्रं. </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    रांगेय राधव, डॉ. गोविंद शर्मा : संस्कृति एवं समाज शास्त्र; 
    डॉ. देवराज : संस्कृति का दार्शनिक विवेचन; डॉ. राजबली 
    पांडेय : प्राचीन भारतीय सभ्यता और संस्कृति; पराशर : भारतीय 
    समाज और संस्कृति का इतिहास; डॉ. हजारीप्रसाद द्विवेदी 
    : सभ्यता और संस्कृति (निबंध); लक्ष्मण शास्त्री : वैदिक संस्कृति 
    का इतिहास; डॉ. मंगलदेव शास्त्री, भारतीय संस्कृति और 
    कला; डॉ. सर्वपल्ली राधाकृष्णन : धर्म और समाज; डॉ. राधाकुमुद 
    मुखर्जी : इंडियन सिविलिजेशन; ह्वाइट, लेस्ली ए. : दी साइंस 
    अॅव कल्चर; एडवर्ड बी. टेलर : ओरिजिन ऑव कल्चर; रेडक्लिफ, 
    ए. आर., ब्राउन : मेथड इन सोशल एंआपॉलोजी; पार्सस, टॉलकाट 
    : दी सोशल सिस्टम; डब्ल्यू. रेमंड : मैन ऐंड कल्चर; इंटरनैशनल 
    इंसाइक्लोपीडिया ऑव सोशल साइंसेज़।<span style=""> 
    </span>(लालबहादुर पांडेय)</span></p>
</div>
</body></html>