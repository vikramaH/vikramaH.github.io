<html><head>

<meta http-equiv="Content-Type" content="text/html; charset=utf-8">
<style></style>
<title></title></head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">रसिक गोविंद </span></b>इनका असली नाम गोविंद था और 
    ये जयपुर के रहनेवाले नटाणी जाति के वैश्य थे। श्री रामचंद्र 
    शुक्ल के अनुसार इनका काव्यकाल सं. १८५१ से सं. १८९१ वि. तक 
    था। कृष्णभक्त हो जाने के बाद इन्हें 'रसिक' उपाधि मिली 
    थी पिता का नाम सालिग्राम और माता का नाम गुमाना था। मोतीराम 
    इनके चाचा और बालमुकुंद इनके बड़े भाई थे। अपने 
    प्रसिद्ध ग्रंथ 'रसिकगोविंदानंदघन' की रचना इन्होंने 
    बालमुकुंद के पुत्र नारायण के लिए की थी। आर्थिक वैषम्य के 
    कारण ही ये विरक्त हो वृंदावन चले गए थे। इन्होंने निंवार्क 
    संप्रदायी आचार्य सर्वेश्वरशरण देव जी से दीक्षा ग्रहण की थी।</p>
  <p   class="MsoBodyTextIndent">अब तक इनके नौ ग्रंथों का पता लगा है<span style="font-family: Symbol;"><span padma_font_family_property="Symbol" style="">-</span></span>'अष्टदेश भाषा', 
    'पिंगल', 'समय प्रबंध', 'रामायण सूचानिका' या 
    'ककहरा रामायण', 'युगल-रस-माधुरी', 'रसिक-गोविंदानंदघन', 
    'लछिमनचंद्रिका', 'कलिजुगरासो' और 'रसिकगोविंद'। 
    'अष्टदेश भाषा' में खड़ीबोली, पंजाबी, पुरबी, आदि आठ 
    भाषाओं के माध्यम से कृष्णलीला वर्णित की गई है। इससे 
    कवि के बहुभाषा ज्ञान का अच्छा परिचय मिलता है। 'पिंगल' 
    रीतिपद्धति की रचना है जिसमें छंदों का निरूपण किया गया 
    है। 'समयप्रबंध' में राधा कृष्ण की शृंगारलीलाओं को अनेक 
    ऋतुओं के संदर्भ में वर्णित किया गया है। ककारादि क्रम से सारी 
    राम-कथा को ३३ दोहों में 'रामायणसूचनिका' के अंतर्गत 
    रखा गया है। इसके अनेक छंद 'रसिकगोविंदानंदधन' 
    में भी पाए जाते हैं। इससे स्पष्ट हो जाता है कि इसकी रचना 
    सं. १८५९ वि. के पूर्व ही हो चुकी होगी। 'रसिक-गोविंदानंदधन' 
    कवि की सर्वप्रसिद्ध और काव्यशास्त्रीय रचना है जिसका निर्माणकाल 
    सं. १८५९ वि. है। राधा कृष्ण की वृंदावन लीला का वर्णन 'युगल-रस-माधुरी' 
    में बड़ी ही भावात्मक शैली में किया गया है। इसका प्रकाशन 
    सं. १९७३ वि. में नानपारा (जिला बहराइच) के पं. माधवदास 
    ब्रह्मचारी ने किया था। 'कलिजुगरासो' में कुल १६ कवित्त हैं 
    जिनमें कलि के दुष्प्रभावों से बचने के लिए श्रीकृष्ण से प्रार्थना 
    की गई है। इसका निर्माणकाल सं. १८६६ वि. है। 'लछिमनचंद्रिका' 
    की रचना काशीवासी जगन्नाथ कान्यकुब्ज के बेटे लक्ष्मण के लिए 
    सं. १८८७ वि. में की गई थी। इसका निर्माण 'रसिक-गोविंदानंदधन' 
    के वर्ण्यविषय को समझाने के लिए किया गया था। 'रसिकगोविंद' 
    अलंकारनिरूपक ग्रंथ है जिसमें अलंकार-लक्षण-उदाहरण छंदबद्ध 
    रूप में दिए गए हैं। इसका रचनाकाल सं. १८९१ वि. है।<span   style="">  
 
    </span>(रामफेर त्रिपाठी)</p>
</div>
</body></html>