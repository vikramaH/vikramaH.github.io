<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  ><b  >अभिप्रेरण </b> 
  (मोटिवेशन) हमारे 
  व्यवहार किसी-न-किसी 
  आवश्यकता की पूर्ति 
  के लिए होते हैं। 
  हम जो कुछ करते 
  हैं उनके पीछे कोई 
  न कोई प्रयोजन 
  होता है। अभिप्रेरण 
  हमारे सभी कार्यों 
  का आवश्यक आधार 
  है। हमारी शारीरिक 
  और मानसिक 
  आवश्यकताएँ अभिप्रेरण 
  के रूप में हमारे 
  विभिन्न प्रकार 
  के व्यवहारों 
  को प्रेरित करती 
  हैं। </p>
<p  >अभिप्रेरण के 
  विकास में मूल 
  कारण हमारी 
  शारीरिक आवश्यकताएँ, 
  जैसे भूख और 
  प्यास, होती है। 
  लेकिन आयु और 
  अनुभव में वृद्धि 
  के साथ-साथ हमारी 
  शारीरिक आवश्यकताएँ 
  सामाजिक और 
  सांस्कृतिक अर्थ 
  ग्रहण कर लेती 
  हैं। इनके साथ हमारे 
  भावों और विचारों, 
  रुचियों और 
  अभिवृत्तियों का 
  संबंध हो जाता 
  है। इस प्रकार अभिप्रेरण 
  का आरंभ में जो 
  पार्थिव आधार 
  था वह कालांतर 
  में आयु और अनुभव 
  में वृद्धि के फलस्वरूप 
  सामाजिक और 
  सांस्कृतिक रूप 
  धारण कर लेता 
  है। पशुजगत् में 
  अभिप्रेरण का मूल 
  आधार शारीरिक 
  आवश्यकताएँ होती 
  हैं। लेकिन मानवजगत् 
  में सामाजिक 
  और सांस्कृतिक 
  परिस्थितियाँ 
  अभिप्रेरण का स्रोत 
  बन जाती हैं।</p>
<p  >अभिप्रेरण का 
  आवश्यक अंग प्रयोजन 
  (मोटिव) है। वस्तुत: 
  प्रयोजन के क्रियात्मक 
  रूप (फ़ेनामेनन) 
  को ही अभिप्रेरण 
  कहते हैं। प्रयोजन 
  कई प्रकार के 
  होते हैं, लेकिन 
  स्थूल रूप से उन्हें 
  शारीरिक और 
  मनोवैज्ञानिक 
  कोटियों में 
  बाँट सकते हैं। 
  अवगम (लर्निग) द्वारा 
  प्रयोजन में संशोधन 
  होता है। बालक 
  की शिक्षा-दीक्षा 
  उसके शारीरिक 
  प्रयोजनों को 
  वांछित सामाजिक 
  और सांस्कृतिक 
  प्रयोजनों का 
  रूप प्रदान करती 
  है। इन्हीं प्रयोजनों 
  के आधार पर 
  किसी व्यक्ति का 
  अभिप्रेरण बनता 
  है। यह कथन ठीक 
  है कि बिना प्रयोजनों 
  के अभिप्रेरण का 
  अस्तित्व ही नहीं होता। 
  व्यक्ति किस दिशा 
  में, किस सीमा 
  तक, कितनी शक्ति 
  के साथ प्रयास 
  करेगा, रुचि लेगा 
  और प्रेरित 
  होगा, यह उसके 
  प्रयोजनों पर 
  निर्भर है। अभिप्रेरण 
  में व्यक्ति के विभिन्न 
  प्रयोजन क्रियाशील 
  होकर उसके कार्यों 
  और व्यवहारों 
  को दिशा प्रदान 
  करते हैं। अभिप्रेरण 
  का संबंध व्यक्ति 
  के जीवनमूल्यों 
  और विश्वासों 
  से भी होता है। 
  व्यक्ति ज्यों-ज्यों 
  विकसित होता 
  है त्यों-त्यों वह 
  अपने जीवनमूल्यों 
  और विश्वासों 
  में अभिप्रेरित 
  होता है। शिक्षा 
  द्वारा व्यक्ति में 
  वांछित जीवनमूल्यों 
  और विश्वासों 
  के प्रति सम्मान 
  पैदा किया जाता 
  है। यही जीवनमूल्य 
  और विश्वास व्यक्ति 
  के अभिप्रेरण के 
  आवश्यक अंग बन जाते 
  हैं। इस प्रकार अभिप्रेरण 
  शारीरिक और 
  मानसिक प्रयोजनों 
  का क्रियाशील 
  रूप है। इसका सामाजिक 
  और सांस्कृतिक 
  आधार होता 
  है और इसमें 
  व्यक्ति के जीवनमूल्यों 
  और विश्वासों 
  का महत्वपूर्ण 
  स्थान है। </p>
<p  ><b  >सं.ग्रं.</b>---यंग 
  : मोटिवेशन ऑव 
  बिहेवियर; मैक्लैंड 
  : स्टडीज इन मोटिवेशन; 
  मैसलो : मोटिवेशन 
  ऐंड पर्सनालिटी। 
  (सी.रा.जाए.) </p>
<p><b></b></p>
</font> 
</body></html>