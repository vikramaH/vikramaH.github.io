<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >तड़ित और तड़ित से रक्षा</b></font><font    size="4">
 - संभवत: अन्य किसी भी प्राकृतिक घटना ने इतना भय, रोमांच और आश्चर्य नहीं
 उत्पन्न किया होगा, और न आज भी करती होगी जितना तड़ितपात और बादलों की कड़क 
से उत्पन्न होता है। अनादि काल से संसार के प्राय: सभी देशों में यह 
विश्वास प्रचलित था कि तड़ित ईश्वर का दंड है, जिसका प्रहार वह उस प्राणी 
अथवा वस्तु पर करता है जिसके ऊपर वह कुपित हो जाता है। ग्रीक और रोमन 
देशवासी इसे भगवान जुपिटर का प्रहारदंड मान ते थे। आज भी बहुत से लोग ऐसा 
ही समझते हैं और तड़ित के वैज्ञानिक कारण को समझने की चेष्टा करने के बदले 
चिरपोषित अंधविश्वास पर ही अधिक भरोसा करते हैं। प्राचीन धर्मग्रथों में 
वर्णित अनेक कथाएँ उनके इस अंधविश्वास को बल देती हैं।</font></p><p>
<font    size="4">विद्युत
 संबंधी जानकारियों में कुछ वृद्धि होने पर वैज्ञानिकों की यह धारणा बनी कि
 साधारण तौर पर तड़ित की घटना ठीक उसी प्रकार की होती है जैसा संघनित्र (</font><font padma_font_family_property="Times New Roman, Times, serif" face="Times New Roman, Times, serif" size="4">condenser</font><font    size="4">) को अनाविष्ट (</font><font padma_font_family_property="Times New Roman, Times, serif" face="Times New Roman, Times, serif" size="4">discharge</font><font    size="4">)
 करते समय उसके प्लेटों के बीच वायु में से होकर स्फुलिंगों का प्रवाह होता
 है। इस धारणा की पुष्टि करने के लिये प्रयोग करने का साहस किसी को नहीं 
होता था; किन्तु अन्त में बेंजामिन फ्रैंकलिन (</font><font padma_font_family_property="Times New Roman, Times, serif" face="Times New Roman, Times, serif" size="4">Benjamin Franklin</font><font    size="4">) की प्रेरणा से फ्रांस के दो वैज्ञानिकों, डालिबार्ड (</font><font padma_font_family_property="Times New Roman, Times, serif" face="Times New Roman, Times, serif" size="4">Dalibard</font><font    size="4">) और डेलॉर (</font><font padma_font_family_property="Times New Roman, Times, serif" face="Times New Roman, Times, serif" size="4">Delor</font><font    size="4">),
 ने प्रयोग करने का निश्चय किया। उन्होंने धातु के दो छड़ लिए। डालिबार्ड का
 छड़ ४० फुट तथा डेलॉर का छड़ ९९ फूट ऊँचा था। दोनों ही छड़ों से वे लगभग डेढ़ 
इंच लंबाई तक के स्फुलिंगों का विसर्जन करा सकने में सफल हुए। यह प्रयोग 
अन्यंत खतरनाक था और आगें चलकर एक अन्य वैज्ञानिक ने यही प्रयोग दुहराते 
समय अपने प्राणों से हाथ धौया।</font></p><p>
<font    size="4">फिर
 भी उपर्युक्त प्रयोग से यह निश्चय न हो सका कि छड़ो में उत्पन्न विद्युत् 
बादलों से ही आई है, क्योंकि छड़ों की पहुँच बादलों तक नहीं थी। इसलिये 
बेंजामिन फ्रैंकलिन ने अपना पतंगवाला सुविख्यात प्रयोग किया। उसने एक पतंग 
उड़ाई और उसे बादलों के अंदर तक पहुँचाया। ज्योंहि पतंग की डोर भीगी, पतंग 
और डोर दोनों ही तन गए जिससे यह पता चला कि दोनों विद्युत् आवेश युक्त हो 
गए है। उस डोर में फ्रैंकलिन ने एक चाभी बाँध भी दी थी। चाभी के पास उँगली 
ले जाने से दोनों के चटचटाहट की आवाज के साथ स्फुलिंगों का विसर्जन हुआ। 
इतना ही नहीं, उस चाभी का स्पर्श लीडन जार (</font><font padma_font_family_property="Times New Roman, Times, serif" face="Times New Roman, Times, serif" size="4">Leyden Jar</font><font    size="4">)
 से कराकर उसने उसे आवेशित भी कर लिया। इससे यह निश्चित हो गया कि बादलों 
में भी विद्युत् होती है। इस विद्युत् के स्फुलिंग रूप में विसर्जन को ही
 'तड़ित' कहते हैं। यह विसर्जन बादल और बादल, अथवा बादल और पृथ्वी, के बीच 
हो सकता हौं</font></p><p>
<font    size="4"><b  >तड़ित की उत्पत्ति </b>- तड़ित प्राय: कपासीवर्षी (</font><font padma_font_family_property="Times New Roman, Times, serif" face="Times New Roman, Times, serif" size="4">cumulonimbus</font><font    size="4">)
 मेघों में उत्पन्न होती है। इन मेघों में अत्यंत प्रबल ऊर्ध्वगामी 
पवनधाराएँ चलती हैं, जो लगभग ४०,००० फुट की ऊँचाई तक पहुँचती हैं। इनमें 
कुछ ऐसी क्रियाएँ होती हैं जिनके कारण इनमें विद्युत् आवेशों की उत्पत्ति 
तथा वियोजन होता रहता है। </font></p>
<font  size="4"> </font>
<p align="center"><font  size="4"><img src="50484_files/50484-1.jpg" width="250" height="145"></font></p>
<p align="center"><font style="text-align: left;"    size="4">इसमें 
  वायु की धाराएँ 
  तथा विद्युत क वितरण 
  प्रदर्शित है। क. मेघ 
  की गति की दिशा।</font></p>
<font  size="4">
<p></p>
<p><font    size="4">इन क्रियाओं 
  के स्पष्टीकरण 
  के लिए विल्सन, सिंपसन, 
  सक्रेज (</font><font padma_font_family_property="Times New Roman, Times, serif" face="Times New Roman, Times, serif" size="4">Scrase</font><font    size="4">) 
  आदि ने अपने सिद्धांत 
  प्रस्तुत किए हैं, जो 
  परस्पर विरोधी 
  जान पड़ते हैं, किंतु 
  इतना तो सभी 
  बतलाते हैं कि 
  तड़ित की जननप्रक्रिया 
  मेघों में होती 
  है और इसके 
  लिये उन मेघों 
  में विद्यमान जलसीकर, 
  अथवा हिमकण आदि 
  अवक्षेपण कण (</font><font padma_font_family_property="Times New Roman, Times, serif" face="Times New Roman, Times, serif" size="4">precipitation 
  particles</font><font    size="4">), ही उत्तरदायी 
  होते हैं। बादलों 
  में विद्युद्वितरण 
  के संबंध में भी 
  सभी एकमत हैं कि 
  इनके ऊपरी स्तर 
  धनाविष्ट तथा 
  मध्य और निम्नस्तर 
  ऋणाविष्टि होतें 
  हैं। इन आवेशों 
  का विभाजन मेघों 
  के अंदर ०<sup  >०</sup> सें० 
  तापवाले स्तरों 
  के भी काफी ऊपर 
  होता है। इससे 
  यह निष्कर्ष सहज 
  ही प्राप्त होता 
  है कि आवेशविभाजन 
  मेघों में बननेवाले 
  हिमकणों तथा 
  ऊर्ध्वगामी पवनधाराओं 
  से ही होता है, 
  जल की बूँदों 
  से नहीं। कभी-कभी 
  निम्न स्तर में भी 
  कहीं-कहीं धनावेशों 
  का एक केंद्र सा बन 
  जाता है।</font></p>
</font>
<p>
<font    size="4">बादलों
 के निम्न स्तरों पर ऋणवेश उत्पन्न हो जाने के कारण नीचे पृथ्वी के तल पर 
प्रेरण द्वारा धनावेश उत्पन्न हो जाते हैं। बादलों के आगे बढ़ने के साथ ही 
पृथ्वी पर के ये धनावेश भी ठीक उसी प्रकार आगे बढ़ते जाते हैं। ऋणावेशों के 
द्वारा आकर्षित होकर भूतल के धनावेश पृथ्वी पर खड़ी सुचालक या अर्धचालक 
वस्तुओं पर ऊपर तक चढ़ जाते हैं। इस विधि से जब मेघों का विद्युतीकरण इस 
सीमा तक पहुँच जाता है कि पड़ोसी आवेशकेंद्रों के बीच विभव प्रवणता (</font><font padma_font_family_property="Times New Roman, Times, serif" face="Times New Roman, Times, serif" size="4">potential gradient</font><font    size="4">)
 विभंग मान तक पहुँच जाती है, तब विद्युत् का विसर्जन दीर्घ स्फुलिंग के 
रूप में होता है। इसे तड़ित कहते हैं। पृथ्वी की ओर आनेवाली तड़ित कई क्रमों 
में होकर पहुँचती है। बादलों से इलेक्ट्रानों का एक हिल्लोल १ माइक्रो 
सेकंड (</font><font padma_font_family_property="Times New Roman, Times, serif" face="Times New Roman, Times, serif" size="4">1x10</font><sup><font    size="4">-६</font></sup><font    size="4">
 सेकंड) में ५० मीटर नीचे आता है और रुक जाता है। लगभग ५० मा० से० के 
पश्चात् दूसरा क्रम आरंभ होता है और इसी प्रकार कई क्रमों मे होकर अंत में
 यह तरंग पृथ्वी तक पहुँचती है। इसे प्रमुख आघात (</font><font padma_font_family_property="Times New Roman, Times, serif" face="Times New Roman, Times, serif" size="4">Leader stroke</font><font    size="4">) कहते हैं। अपने उद्गमस्थल से पृथ्वी तक पहुँचने में इसे कुल ०.००२ सेकंड तक का समय लगता है।</font></p><p>
<font    size="4">उपर्युक्त तथ्य शॉनलैंड (</font><font padma_font_family_property="Times New Roman, Times, serif" face="Times New Roman, Times, serif" size="4">Schonland</font><font    size="4">)
 तथा उनके सहयोगियों द्वारा अत्यंत सुग्राही कैमरे की सहायता से लिए गए 
फोटो चित्र से प्रकट हुए थे। उसी फोटो पट्टिका पर यह भी दिखलाई पड़ा कि 
प्रमुख क्रम (</font><font padma_font_family_property="Times New Roman, Times, serif" face="Times New Roman, Times, serif" size="4">step leader</font><font    size="4">)
 के पृथ्वी पर पहुँचने के क्षण ही एक अत्यंत तीक्षण ज्योति पृथ्वी से मेघों
 की ओर उन्हीं क्रमों में होकर गई जिनसे होकर प्रमुख क्रम आया था। इसे 
प्रतिगामी आपात (</font><font padma_font_family_property="Times New Roman, Times, serif" face="Times New Roman, Times, serif" size="4">Return stroke</font><font    size="4">) कहते हैं। जहाँ प्रमुख क्रम का औसत वेग १०<sup  >५</sup> मीटर प्रति सेकंड होता है वहीं प्रतिगामी आधात (</font><font padma_font_family_property="Times New Roman, Times, serif" face="Times New Roman, Times, serif" size="4">return stroke</font><font    size="4">) का वेग १०<sup  >७</sup> मीटर प्रति सेकंड होता है, क्योंकि उसका मार्ग पहले से ही आयनित (</font><font padma_font_family_property="Times New Roman, Times, serif" face="Times New Roman, Times, serif" size="4">ionized</font><font    size="4">) होने के कारण प्रशस्त रहता है।</font></p><p>
<font    size="4">उपर्युक्त प्रमुख और प्रतिगामी आघातों के बाद भी कई आघात क्रमश:- नीचे और ऊपर की ओर आते-जाते दिखलाई पड़ते हैं। ये द्वितीयक आघात (</font><font padma_font_family_property="Times New Roman, Times, serif" face="Times New Roman, Times, serif" size="4">Secondary strokes</font><font    size="4">) कहलाते हैं। नीचे आनेवाले ये द्वितीयक आघत प्रमुख आघात की भाँति क्रमों में नहीं आते।</font></p>
<div align="center">
  <div align="center"><font  size="4"><img src="50484_files/50484-2.jpg" width="250" height="153"></font></div>
</div>
<div align="center"><font style="text-align: left;"    size="4">क. प्रगतिशील 
  अग्र स्ट्रोक (</font><font padma_font_family_property="serif" size="4">stroke</font><font style="text-align: left;"    size="4">), 
  ख. प्रतिवर्तित स्ट्रौक, 
  ग. तथा च. शराग्र 
  स्ट्रोक, घ. तथा 
  छ. पतिवर्तित स्ट्रोक, 
  ज. मेघ, झ </font><font padma_font_family_property="serif" size="4">=</font><font style="text-align: left;"    size="4"> 
  १.५ किमी ०, ट. पृथ्वी, 
  स </font><font padma_font_family_property="serif" size="4">=</font><font style="text-align: left;"    size="4">.०५ 
  सेकंड, ट<sub  >१ </sub></font><font padma_font_family_property="serif" size="4">=</font><font style="text-align: left;"    size="4"> 
  ०.०१ सेकंड, ट<sub  >२</sub> </font><font padma_font_family_property="serif" size="4">=</font><font style="text-align: left;"    size="4">ट<sub  >३</sub> 
  </font><font padma_font_family_property="serif" size="4">=</font><font style="text-align: left;"    size="4">५० माइक्रो 
  (१०<sup  >-६</sup>) सेकंड तथा 
  ट<sub  >४ </sub></font><font padma_font_family_property="serif" size="4">=</font><font style="text-align: left;"    size="4"> 
  .००१ सेकंड</font> </div>
<p><font    size="4"><b  >बादलों के विभव और तड़ितधाराएँ</b>- सी० एफ० वाग्नर (</font><font padma_font_family_property="Times New Roman, Times, serif" face="Times New Roman, Times, serif" size="4">C.F. Wagner</font><font    size="4">) और जी० डी० मैककैन (</font><font padma_font_family_property="Times New Roman, Times, serif" face="Times New Roman, Times, serif" size="4">G. D. Mc. Cann</font><font    size="4">)
 ने बतलाया है कि बादलों के विभव प्राय: दो करोड़ वोल्ट की कोटि के होते है।
 सिंपसन और स्क्रेज ने प्रयोगों द्वारा यह निष्कर्ष प्राप्त किया कि १०,०००
 फुट की ऊँचाई पर स्थित बादलों के विभव का प्राय: ५० से १०० वोल्ट प्रति 
सेंमी० की दर से पतन होता है। तड़ित प्रक्रिया के बीच में विद्युद्धारा का 
मान दो लाख से पंद्रह हजार एंपियर के बीच रहता है। इस प्रचंड धारा के कारण 
तड़ित के पथ में विद्यपान वायु के अणु और परमाणु आयनित हो जाते हैं और 
प्रकाश उत्पन्न करते हैं। यही चमक हमें दामिनी के रूप में दिखलाई पड़ती है।</font></p>
<p><font    size="4">यह स्पष्ट 
  है कि वायु से 
  होकर बादलों 
  और पृथ्वी के 
  बीच विद्युद्विसर्जन 
  वहीं अधिक संभाव्य 
  होगा जहाँ विद्युत् 
  को वायु का प्रतिरोध 
  कम से कम पार 
  करना पड़ेगा। 
  इसलिये ऊँची 
  मीनारों, ऊँचे 
  भवनों, एकाकी 
  वृक्ष (चाहे मैदान 
  में हो या पहाड़ी 
  पर) तथा पताकादंड 
  </font></p>
<font  size="4">
<div align="center"><img src="50484_files/50484-3.jpg" width="250" height="183"></div>
</font> <font    size="4">इत्यादि 
पर तड़ितपात अधिकतर 
होता है इसका 
एक कारण यह भी 
है कि कोई वस्तु 
बादल से जितनी 
ही अध्कि निकट होगी, 
उसपर उतना ही 
अधिक प्ररित आवेश 
उत्पन्न होगा। इसके 
अतिरिक्त सपाट 
मैदान की अपेक्षा 
मीनारों, वृक्षों 
की चोटियों 
आदि के नुकीले 
होने के कारण 
उन पर विद्युत आवेश 
अधिक मात्रा में 
एकत्र होता है।</font>
<p><font    size="4">तड़िताघातजनित विद्युद्धारा एकदिश होती है। आघात के लगभाग पाँच माइक्रोसेकंड की अवधि में ही इसका मान घातीय (</font><font padma_font_family_property="Times New Roman, Times, serif" face="Times New Roman, Times, serif" size="4">exponential</font><font    size="4">)
 क्रम से बढ़ता हुआ अधिकतम हो जाता है और लगभग २५ माइक्रोसेकंड के अंदर घटकर
 आधा मात्र रह जाता है (देखें चित्र ३)। यह प्रबल धारा प्राय: १०० 
माइक्रोसेकंड तक रहती है। इसके पश्चात् क्रमश: घटती हुई कुछ सहस्त्र 
एंपियर तक पहुँच जाती है और कुछ सहस्राशं सेकंड (मिलिसेकंड) तक ऐसी ही बनी 
रहती है। यदि तड़िताघात की पुनरावृति नहीं हुई तो कम होते होते यह धारा 
निशेष हो जाती है।</font></p><p>
<font    size="4"><b  >तड़ित के प्रकार </b>- सामान्यतया तड़ित तीन प्रकार की होती है: (१) विस्तृत (</font><font padma_font_family_property="Times New Roman, Times, serif" face="Times New Roman, Times, serif" size="4">Sheet</font><font    size="4">) तड़ित काफी विस्तृत क्षेत्र पर होती है और इसका अविरल प्रकाश बादलों पर काफी दूर तक फैल जाता है।</font></p><dir><font  size="4">

</font><p><font padma_font_family_property="DVB-TTSurekhEN,Matisse ITC" face="DVB-TTSurekhEN,Matisse ITC" size="4">(2)</font><font    size="4">	धारीदार या रेखावर्ण (</font><font padma_font_family_property="DVB-TTSurekh,Matisse ITC" face="DVB-TTSurekh,Matisse ITC" size="4">Streak</font><font    size="4">)
 तड़ित अक्सर दिखलाई पड़ती है। इसमें एक या अधिक प्रकाशरेखाएँ, सीधी या टेढ़ी 
इधर-उधर दौड़ती हुई दृष्टिगोचर होती हैं। इसमें विद्युद्विसर्जन बादल से 
बादल में, बादल से धरती में अथवा बादल से वायुमंडल के बीच होता। यह तड़ित 
स्वयं तीन प्रकार की हो सकती: (अ) मनकामय (</font><font padma_font_family_property="DVB-TTSurekh,Matisse ITC" face="DVB-TTSurekh,Matisse ITC" size="4">Beaded</font><font    size="4">),
 जिसमें तड़ित के पूरे मार्ग में प्रकाश कहीं कम रहता है और कहीं-कहीं सघन 
प्रकाश के केद्र बन जाते हैं और घुंडियों सघ्श दिखलाई पड़ते हैं, (ब) 
द्विशाखित (</font><font padma_font_family_property="DVB-TTSurekh,Matisse ITC" face="DVB-TTSurekh,Matisse ITC" size="4">Forked</font><font    size="4">),
 जिसमें दो शाखाएँ विभिन्न दिशाओं को जाती हुई दिखलाई पड़ती हैं और (स) 
उष्मा तड़ित, जो बहुत दूर पर होनेवाला विद्युद्विसर्जन है, जहाँ से आवाज 
नहीं पहुँच पाती।</font></p><p>
<font    size="4">(३)	कंदुक (</font><font padma_font_family_property="DVB-TTSurekh,Matisse ITC" face="DVB-TTSurekh,Matisse ITC" size="4">Ball</font><font    size="4">)
 तड़ित एक ज्योतिर्मय गेंद की भाँति पृथ्वी की और आती हुई दिखलाई पड़ती है। 
इसका औसत व्यास २० सेंमी० होता है। ज्यों-ज्यों वह पृथ्वी की ओर अग्रसर 
होती है, इसका वेग घटता जाता है। लगभग तीन से पाँच सेकंड तक दिखलाई पड़ने के
 उपरांत वह अत्यंत प्रचंड ध्वनि के साथ विस्फोटित हो जाती है। यह बहुत ही 
कम दिखलाई पड़ती है और इसकी उत्पत्ति का कारण अज्ञात है।</font></p></dir><p>

<font    size="4"><b  >तड़ित से रक्षा </b>- भवनों को तड़ित के सीधे आघात से बचाने के लिये बेंजामिन फ्रैंकलिन द्वारा विकसित तड़ित दंड (</font><font padma_font_family_property="Times New Roman, Times, serif" face="Times New Roman, Times, serif" size="4">Lightning rod</font><font    size="4">)
 व्यवस्था सर्वाधिक श्रेष्ठ है। लोहे का एक छड़, जिसका ऊपरी सिरा भाले की 
भाँति नुकीला होता है और भवन के काफी ऊपर तक निकला रहता है, भवन के पार्श्व
 से होता हुआ भूमि के अंदर काफी गहराई तक गड़ा रहता है। निचला सिरा भूमि में
 ताँबे की एक पट्टिका में लगा होता है। यह तड़ित दंड बादल में विद्यमान तड़ित
 के लिए न्यूनतम प्रतिरोध का मार्ग ही नहीं प्रशस्त करता, प्रत्युत यह भवन 
पर उत्पन्न प्रेरित विद्युदावेशों को तत्काल पृथ्वी के अंदर पहुँचा देता 
है। इस प्रकार यह बादलों और भवन के बीच आवेशों के पारस्परिक आकर्षण की 
संभावना भी पर्याप्त घटा देता है। अतीत से ही विद्युत् झंझाओं के दिनों 
में, नाविक अपने जलयानोंके मस्तूलों से इस प्रकार बादलों के विद्युत् का 
क्षरण देखते चले आ रहे हैं। यह क्षरण रात को अधिक स्पष्ट दिखलाई पड़ता है। 
इसे यूरोपीय नाविक संत एल्मो की अग्नि (</font><font padma_font_family_property="Times New Roman, Times, serif" face="Times New Roman, Times, serif" size="4">St. Elmo's Fire</font><font    size="4">) कहते हैं।</font></p><p>
<font    size="4">आजकल
 तड़ितनियंत्रण संबंधी अनेक प्रयोग किए जा रहे हैं। एक मनोरंजक प्रयोग 
मोटरकार में एक व्यक्ति को बैठाकर और उस मोटर पर कृत्रिम तड़ित ऊपर से नीचे 
की ओर भेजकर किया गया। चूँकि तड़ित में विद्यमान इलेक्ट्रानों में, समान 
आवेशयुक्त होने के कारण, परस्पर विकर्षण होता है, इसलिये मोटरकार की छत पर 
गिरते ही वे बिखर गए और उसकी दीवारों से होते हुए नीचे पृथ्वी में चले गए। 
इससे मोटर के अंदर उनकी पैठ न हो सकी और वह व्यक्ति सर्वथा सुरक्षित रह 
गया। इस प्रयोग से यह निश्चय हो जाता है कि आधुनिक धातु के ढाँचेवाले भवनों
 में, जिनकी नींव काफी गहरी होती है, बैठा हुआ व्यक्ति तड़ित के प्रहार से 
अत्यंत निरापद होता है। यदि ऐसे भवन, अथवा तड़ितचालकयुक्त भवन, न मिल सकें 
तो ऐसे विशाल भवन में आश्रय लेना चाहिए जो काफी विस्तृत हो। तड़ितयुक्त आँधी
 तूफान के समय अँगीठियों (</font><font padma_font_family_property="Times New Roman, Times, serif" face="Times New Roman, Times, serif" size="4">fire places</font><font    size="4">),
 स्टोव तथा विद्युत के अन्य सुचालकों से स्वयं को यथाशक्ति दूर ही रखना 
चाहिए। बाहर रहनेवालों को पहाड़ियों के ऊपर, पुआल इत्यादि के ढेर पर, एकाकी 
वृक्षों के नीचे, पताकादंडों (</font><font padma_font_family_property="Times New Roman, Times, serif" face="Times New Roman, Times, serif" size="4">flag poles</font><font    size="4">)
 के पास, अथवा किसी प्रकार की धातुनिर्मित वस्तु के समीप, कभी न रहना 
चाहिए, न धातु से बनी किसी वस्तु को ही हाथ में लिए रहना चाहिए। पहाड़ों की 
कंदराओं में, घने वनों अथवा किसी ढालू पहाड़ी के नीचे रहना सर्वथा निरापद 
होता है।</font></p>
<p> <font    size="4">तड़ित निरोधक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Lightning Arrester</font><font    size="4">) 
  - यह ऐसी व्यवस्था 
  होती है जिसमें 
  अपने ऊपर आरोपित 
  विभव को तत्क्षण 
  घटा देने का 
  विशेष गुण होता 
  है। साथ ही यह 
  अपने अंदर से प्रवाहित 
  होने वाली तड़ितधारा 
  की प्रबलता में 
  वृद्धि को रोकता 
  है। इसमें साधारणतया 
  एक आंतर व्यवस्था 
  (</font><font padma_font_family_property="Times New Roman, Times, serif" face="Times New Roman, Times, serif" size="4">gap arrangement</font><font    size="4">) 
  होती है, जो 
  एक प्रतिरोधक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">resister</font><font    size="4">) 
  से श्रेणीक्रम में 
  संबद्ध होती 
  है। इसका प्रतिरोध 
  इसमें प्रवाहित 
  विद्युतद्धारा के 
  मान में वृद्धि 
  होने के साथ 
  घटता है। अंतर 
  युक्ति (</font><font padma_font_family_property="Times New Roman, Times, serif" face="Times New Roman, Times, serif" size="4">gap 
  device</font><font    size="4">) का कार्य 
  यह होता है कि 
  वह अरैखिक प्रतिरोधक 
  (</font><font padma_font_family_property="Times New Roman, Times, serif" face="Times New Roman, Times, serif" size="4">nonlinear resistor</font><font    size="4">) 
  को प्रत्यावर्ती 
  धारा के शक्तिपरिपथ 
  (</font><font padma_font_family_property="Times New Roman, Times, serif" face="Times New Roman, Times, serif" size="4">A.C. power circuit</font><font    size="4">) 
  से स्थूलत: पृथक् 
  रखती है। इन दोनों 
  में संपर्क तभी 
  हो पाता है जब 
  इतना ऊँचा विभव 
  उत्पन्न हो जाता 
  है जो खाली 
  स्थान (</font><font padma_font_family_property="Times New Roman, Times, serif" face="Times New Roman, Times, serif" size="4">gap</font><font    size="4">) 
  की वायु को भी 
  सुचालक बना 
  देता है। इस प्रकार 
  तड़ित धारा प्रत्यावर्ती 
  धारा के शक्ति 
  परिपथ को क्षति 
  पहुँचाए बिना 
  निरोधक (</font><font padma_font_family_property="Times New Roman, Times, serif" face="Times New Roman, Times, serif" size="4">arrester</font><font    size="4">) 
  से होकर पृथ्वी 
  के अंदर सकुशल 
  पहुँचाती है। 
  (सुरेशचंद्र 
  गौड़)</font></p>
<font size="2"></font></body></html>