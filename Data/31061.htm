<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गुप्तकाशी</b></font><font    size="4">
 एक हिंदू तीर्थस्थल। गढ़वाल प्रांत में पाँच प्रसिद्ध प्रयाग हैं : 
देवप्रयाग, रु द्रप्रायाग, कर्णप्रयाग, नंदप्रयाग और विष्णुप्रयाग। 
रुद्रप्रयाग से मंदाकिनी नदी के किनारे गुप्तकाशी का मार्ग है। कुल दूरी 
लगभग चौबीस मील है। पैदल, घोड़ा या डाँडी से लोग जाते हैं, बहुत थोड़ी दूरी 
पैदल तय करनी होती है। चढ़ाई बड़ी विकट है। जहाँ चढ़ाई आरंभ होती है वहीं 
अगस्त्य मुनि नाम का स्थान है; वहाँ अगस्त्य का मंदिर है। मार्ग रमणीक है। 
सामने वाणासुर की राजधानी शोणितपुर के भगनावशेष हैं। चढ़ाई पूरी होने पर 
गुप्तकाशी के दर्शन होते हैं।</font></p>
<font  size="4"> 
<p  >गुप्तकाशी को 
  गुह्यकाशी भी 
  कहते हैं। तीन 
  काशियाँ प्रसिद्ध 
  हैं : भागीरथी 
  के किनारे उत्तरकाशी, 
  दूसरी गुप्तकाशी 
  और तीसरी 
  वाराणसी। </p>
<p  >गुप्तकाशी में 
  एक कुंड है जिसका 
  नाम है मणिकर्णिका 
  कुंड। लोग इसी 
  में स्नान करते 
  हैं। इसमें दो जलधाराएँ 
  बराबर गिरती 
  रहती हैं जो 
  गंगा और यमुना 
  नाम से अभिहित 
  हैं। कुंड के सामने 
  विश्वनाथ का मंदिर 
  है। इससे मिला 
  हुआ अर्धनारीश्वर 
  का मंदिर है। 
  (सर्वदानंद)</p>
</font><font size="2"></font>
</body></html>