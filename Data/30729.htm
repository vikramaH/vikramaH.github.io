<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खारवेल</b></font><font    size="4">
 मौर्य साम्राज्य की अवनति के पश्चात् कलिंग में उदय होनेवाले चेदि राजवंश
 का प्रख्यात् नरेश। अनुमान किया जाता है कि यह वंश बुंदेलखंड के चेदि वंश
 की ही कोई उपशाखा थी जो कलिंग में स्थापित हो गई थी। खारवेल इस वंश का 
तीसरा नरेश था और इसे कलिंग चक्रवर्ती कहा जाता है। उदयगिरि में हाथीगुफा 
नामक लयण के ऊपर एक अभिलेख है जिसमें इसकी प्रशस्ति अंकित है। उस प्रशस्ति 
के अनुसार यह जैन धर्म का अनुयायी था। उसे १० वर्ष की आयु में युवराज पद 
प्राप्त हुआ था; २४ वर्ष की अवस्था में वह महाराज पद पर आसीन हुआ। राज्यभार
 ग्रहण करने के दूसरे ही वर्ष सातकर्णि की उपेक्षा कर अपनी सेना दक्षिण 
विजय के लिए भेजी और मूषिक राज्य को जीत लिया। चौथे वर्ष पश्चिम दिशा की ओर
 उसकी सेना गई और भोजको ने उसकी अधीनता स्वीकर की, सातवें वर्ष उसने राजसूय
 यज्ञ किया।</font></p>
<font  size="4"> 
<p  >उसने मगध पर 
  भी चढ़ाई की। 
  उस समय मगध नरेश 
  वृहस्पति मित्र 
  था। इस अभियान 
  में वह उस जिनमूर्ति 
  को उठाकर वापस 
  ले गया जिसे नंदराज 
  अपने कलिंग विजय 
  के समय ले आया 
  था। उसने पंडितों 
  की एक विराट् 
  सभा का भी आयोजन 
  किया था, ऐसा 
  उक्त प्रशस्ति से प्रकट 
  होता है। इसके 
  समय के संबंध 
  में मतभेद है। 
  उसकी प्रशस्ति में 
  जो संकेत उपलब्ध 
  हैं उनके आधार 
  पर कुछ विद्वान् 
  उसका समय ईसा 
  पूर्व दूसरी 
  शती में मानते 
  हैं और कुछ 
  उसे ईसा पूर्व 
  की प्रथम शती में 
  रखते हैं। इन पंक्तियों 
  का लेखक इस दूसरे 
  मत को ही समीचीन 
  स्वाकीर करता 
  है। (परमेश्वरीलाल 
  गुप्त)</p>
</font><font size="2"></font>
</body></html>