<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >ग्राट्स, 
  ग्रास</b></font><font    size="4"> (नगर) 
  स्थिति : ४७<font padma_font_family_property="Symbol" face="Symbol">°</font> ०<font padma_font_family_property="Symbol" face="Symbol">¢</font> 
  उ.अ. तथा १५<font padma_font_family_property="Symbol" face="Symbol">°</font> ५<font padma_font_family_property="Symbol" face="Symbol">¢</font> 
  पू.दे.; जनसंख्या 
  २,२६,४५३ (१९५१)।</font></p>
<font  size="4"> 
<p  >आस्ट्रिया के स्टीरिया 
  प्रांत की राजधानी 
  जो मूर नदी 
  पर वियना से 
  ८० मील दक्षिण-पश्चिम 
  में स्थित है। यह 
  आस्ट्रिया का दूसरा 
  बड़ा नगर होने 
  के साथ ही प्रमुख 
  सांस्कृतिक, औद्योगिक 
  तथा रेलों का 
  केंद्र है। यहाँ 
  जलविद्युत के यंत्रों 
  तथा विभिन्न उद्योगों 
  के निमित्त विभिन्न 
  आधारभूत कल 
  पुरजों के निर्माणार्थ 
  लोहे एवं इस्पात 
  के बड़े बड़े कारखाने 
  हैं। इस नगर में 
  ट्रामगाड़ी, ट्रक, 
  साइकिल, मोटरसाइकिल, 
  मशीन तथा मशीन 
  के पुर्जें, रसायनक, 
  रेल सामग्री, चश्मा, 
  शीशा, लिनेन 
  एवं सूती वस्त्र, फर्नीचर, 
  दियासलाई, कागज, 
  शराब, साबुन 
  तथा चमड़े के सामान 
  का निर्माण होता 
  है। यहाँ बहुत 
  बड़ी संख्या में मुद्रण 
  तथा चित्रकला 
  के प्रतिष्ठान हैं।</p>
<p  >यद्यपि यह नगर 
  रोमन काल में 
  बना था, लेकिन 
  इसका लिखित प्रमाण 
  १२वीं शताब्दी से 
  पहले का नहीं 
  हैं। १३वीं और १५वीं 
  शताब्दी के बीच 
  के कई भव्य भवन 
  हैं। घंटाघर, विश्वविद्यालय, 
  जोहानियम संग्रहालय, 
  नाटकगृह, गोथिक 
  एवं अन्य चर्च तथा 
  फर्डीनैंड द्वितीय 
  का बड़ा मकबरा 
  दर्शनीय हैं। यहाँ 
  प्रांतीय सभा, 
  नगरभवन, एक प्रसिद्ध 
  तकनीकी विद्यालय 
  तथा कई प्रसिद्ध 
  वैज्ञानिक समितियाँ 
  हैं।</p>
<p  >यह नगर स्टीरियन 
  आल्प्स द्वारा तीन 
  ओर से घिरा 
  हुआ है तथा अपने 
  आकर्षक दृश्यों 
  एवं दर्शनीय वास्तुकला 
  के कारण पर्यटकों 
  के लिये आकर्षण 
  का केंद्र होने 
  के साथ साथ गर्मी 
  का स्वास्थवर्धक 
  स्थान है। यहाँ 
  पास ही में कोफलाच 
  का लिगनाइट क्षेत्र 
  है। ग्राट्स नैपोलियन 
  युद्ध तथा द्वितीय 
  विश्वयुद्ध में क्षतिग्रस्त 
  हुआ था।</p>
<p  >	(राजेंद्र प्रसाद 
  सिंह)</p>
</font><b></b> 
<p><font  size="5"><b></b></font></p>
</body></html>