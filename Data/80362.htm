<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">बालमनोविज्ञान और बालविकास </span></b><span   style="font-size: 14pt; font-family: DV-TTSurekhEN;">मनोविज्ञान 
    की वह शाखा बालमनोविज्ञान है, जिसमें गर्भावस्था से लेकर 
    प्रौढ़ावस्था तक के मनुष्य के मानसिक विकास का अध्ययन किया 
    जाता है। जहाँ सामान्य मनोविज्ञान प्रौढ़ व्यक्तियों की मानसिक 
    क्रियाओं का वर्णन करता और उनको वैज्ञानिक ढंग से समझने 
    की चेष्टा करता है, वहाँ बालमनोविज्ञान, बालकों की मानसिक 
    क्रियाओं का वर्णन करता और उन्हें समझाने का प्रयत्न करता है। 
    बालमनोविज्ञान एक नवीनतम विद्या है। यद्यपि १९वीं शताब्दी में 
    भी बालकों के भली प्रकार से लालन पालन और शिक्षण के लिए 
    बालमनोविज्ञान की आवश्यकता संसार के प्रमुख विद्वानों ने अनुभव 
    की थी, तथापि इसका अधिक विकास २०वीं शताब्दी में ही, बालशिक्षण 
    के महत्व के साथ साथ, हुआ है। हरबर्ट स्पेन्सर ने इस बात 
    पर जोर दिया है कि प्रत्येक नागरिक की शिक्षा में बालमनोविज्ञान 
    की शिक्षा अनिवार्य होनी चाहिए। बालमनोविज्ञान के ज्ञान के बिना 
    सफल गृहस्थ जीवन व्यतीत नहीं किया जा सकता। इसके पूर्व 
    रूसो ने भी १८वीं शताब्दी में बालक की योग्य शिक्षा के लिए बालमनोविज्ञान 
    की आवश्यकता बताई थी और कुछ अपने व्यक्तिगत अनुभव के 
    आधार पर बालक के मनोविकास के संबंध में अपनी 'एमील' 
    नामक पुस्तक में लिखा है, परंतु रूसो जैसे विद्वानों के विचार 
    वैज्ञानिक प्रयोगों पर आधारित नही थे। बालकों के शारीरिक 
    और मानसिक विकास का वैज्ञानिक ढंग से अध्ययन पिछले ८० वर्षों 
    से ही हो रहा है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बालमनोविज्ञान 
    का प्रारंभिक अध्ययन फ्रांस में हुआ। पेरिस के पीकाट महाशय 
    ने बालमनोविज्ञान के लिए 'थॉट ऐंड लैंगुएज ऑव दी चाइल्ड' 
    नामक पुस्तक के रूप में अपनी मौलिक देन दी। इसी समय मंदबुद्धि 
    बच्चों की परख करने के लिए डा. विने ने बुद्धिमापक परीक्षाएँ 
    निकालीं। बिने ने जिस काम की शुरुआत की वह बालमनोविज्ञान 
    और शिक्षा के विकास के लिए बड़ा महत्वपूर्ण सिद्ध हुआ। बुद्धिमापक 
    परीक्षाओं का अनेक प्रकार का विकास संसार के भिन्न भिन्न देशों 
    में हुआ और इनका उपयोग अब संसार के प्राय: सभी देशों 
    में होने लगा है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">जर्मनी 
    के विद्वानों ने बालक के सीखने की प्रक्रियाओं पर अनेक प्रयोग 
    किए और सीखने की क्रिया के गूढ़ रहस्य को समझाने के मौलिक 
    सिद्धांतों का अन्वेषण किया। इन विद्वानों ने बालमन और पशुमन 
    की सीखने की प्रणाली में समानता दिखलाने की चेष्टा की है और 
    यह बताने का प्रयास किया है कि जो मानसिक विकास बंदर 
    और बनमानुष से प्रारंभ होता है, वह मानव जीवन में जारी 
    रहता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यूरोप 
    के विद्वानों की अधिकतर खोजों का उपयोग इंग्लैंड की शिक्षा 
    के क्षेत्र में किया गया है। यहाँ बुद्धिमापक परीक्षाओं का विशेष 
    विकास हुआ। बालक की भिन्न भिन्न योग्यताओं में आपसी संबंध 
    क्या है, यह जानने की चेष्टा की गई। इस दिशा में सीयरमैन 
    और टॉमसन के प्रयोग अत्यंत महत्व के है। इसके अतिरिक्त 
    असाधारण बालकों के विषय में जानकारी की गई और उनकी 
    उचित शिक्षा तथा सुधार के लिए महत्व के सिद्धांत निर्धारित किए 
    गए। डा. सिल्डवर्ट का अपराधी बालकों का अध्ययन महत्व की देन 
    है। डा. होमरलेन के अपराधी बालकों के सुधार संबंधी प्रयोग 
    भी महत्व के हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बालमनोविज्ञान 
    संबंधी व्यापक कार्य अमरीका के विद्वानों के प्रयास से हुआ है। 
    जो काम सीमित रूप से दूसरे दशों में किया गया, वह सुसंगठित 
    और विस्तृत ढंग से अमरीका में हुआ है। अमरीका में आज भी 
    सैकड़ों, विद्वान् बालक के विकास की भिन्न भिन्न दशाओं का अध्ययन 
    अनेक वैज्ञानिक प्रयोगशालाओं में कर रहे हैं। डा. स्टेनले हाल 
    ने किशोर बालकों का जैसा अध्ययन किया है, वैसा संसार में 
    दूसरी जगह नहीं हुआ। उनकी 'ऐडोलेसेंस' नामक पुस्तक 
    बालमनोविज्ञान के लिए महत्व की देन है। आज मैकार्थों, गुडएनफ़, 
    आदि विद्वान् बच्चों के क्रियाकलापों पर अनेक पकार के अध्ययन 
    कर रहे हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">बालमनोविज्ञान की विधिया</span></b><span   style="font-size: 14pt; font-family: DV-TTSurekhEN;">ँ 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> बालमनोविज्ञान 
    की प्राय: वे ही विधियाँ हैं जो सामान्य मनोविज्ञान की हैं। बालमनोविज्ञान 
    में बाहरी निरीक्षण को अधिक महत्व दिया जाता है। बालकों के 
    व्यवहार का एक निरीक्षण अनायास ढंग से किया जाता है और 
    दूसरा विशेष नियमों के अनुसार। बालमनोविज्ञान के दत्तों 
    (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">data</span><span   style="font-size: 14pt; font-family: DV-TTSurekhEN;">) 
    को प्राप्त करने के लिए निम्नलिखित उपायों को काम में लाया 
    जाता है : सुव्यवस्थित वैज्ञानिक निरीक्षण, प्रयोग, जीवनियों 
    का अध्ययन, डायरी लेखन, प्रश्नावली, अंतदर्शन और मनोविश्लेषण। 
    बालकों के व्यवहार से संबंधित बाते कई स्थानों से प्राप्त 
    होती हैं</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    माता पिता और शिक्षक बालकों के व्यवहारों को प्रतिदिन देखते 
    हैं, अतएव उनसे उनके विकास के बारे में बहुत कुछ जाना जा 
    सकता है। यदि उन्हें बालव्यवहार के निरीक्षण की ट्रेनिंग दे 
    दी जाए, तो उनका कथन बहुत उपयोगी हो जाता है। बालमनोविज्ञान 
    के विशेषज्ञ अपने बच्चों के वयवहारों की बचपन से दिनचर्या 
    लिखते रहते हैं। इनकी ये डायरियाँ बड़ी उपयोगी सिद्ध हुई 
    हैं। कुछ महापुरुषों ने अपने बालकाल संबंधी अनुभव अपनी 
    जीवनियों में लिखे हैं और कुछ लोगों के बचपन की बातें उनके 
    मित्रों ने, अथवा उनपर श्रद्धा या स्नेह करनेवालों ने, लिखी हैं। 
    इन जीवनियों से भी अच्छी सामग्री इकट्ठी हो जाती हैं। कुछ 
    मनोवैज्ञानिकों ने प्रश्नावलियाँ बनाकर माता पिता तथा शिक्षकों 
    से उपयोगी जानकारी प्राप्त की है। बहुत सी बातें बालकों से 
    प्रश्न पूछकर भी ज्ञात की जाती है। इसके अतिरिक्त विशेष मनोवैज्ञानिक 
    प्रयोगों द्वारा महत्व के दत्त इकट्ठा किए जाते हैं। मनोवैज्ञानिक 
    प्रयोगों के लिए विशेष प्रकार की शिक्षा की आवश्यकता होती है। 
    वर्तमान समय में बालकों की सीखने की प्रक्रिया, उनकी स्मरणशक्ति 
    और बुद्धि के विकास पर अनेक महत्व के प्रयोग हो रहे हैं। 
    बालव्यवहार और बालविकास संबंधी अनेक उपयोगी बातें बच्चों 
    के डाक्टरों से तथा बाल सुधार गृहों से भी मिलती हैं। बच्चों 
    के शारीरिक विकास की बातें विशेषकर डाक्टरों से ही ज्ञात 
    होती हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यह 
    स्पष्ट है कि बालमनोविज्ञान के निर्माण में शिक्षकों, डाक्टरों, 
    समाजशास्त्रियों द्वारा, सभी की सहायता की आवश्यकता होती है। 
    मनोवैज्ञानिकों ने बालकों की योग्यताओं, रुचियों, जीवन के 
    मूल्यों तथा सामाजिकता की बातों की जानकारी करने के लिए 
    विशेष प्रकार के परीक्षण बनाए हैं। बालकों के क्रियाकलापों का 
    विशेष निरीक्षण करने के लिए एक ऐसे कमरे का भी उपयोग किया 
    जाता है जिसमें पारदर्शकता केवल एक ओर होती है। इससे 
    मनोवैज्ञानिक बालक की क्रियाओं को बालक का जानकारी के बिना 
    देखता रहता है। इस प्रकार का देखना बालक के स्वाभाविक 
    व्यवहार के अध्ययन के लिए आवश्यक होता है। बालव्यवहार और 
    उसके भाषाविकास के अध्ययन के लिए चलचित्रों, और टेप रिकार्डों 
    का भी उपयोग किया जाता है। इनसे मनोवैज्ञानिक बालक की 
    एक बार की हुई क्रियाओं का, अथवा एक समय की बातचीत का, 
    अपनी फुरसत में अध्ययन कर लेता है। इन प्रयुक्तियों के कारण 
    याददाशत की सामान्य भूलें नहीं होतीं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बालमनोविज्ञान 
    में बालकों का अध्ययन दो प्रकार से होता है। एक व्यक्तिगत बालकों 
    का, शैशवावस्था से लेकर किशोरावस्था तक विभिन्न परिस्थितियों 
    में, और दूसरा कई बालकों का एक ही परिस्थिति में विभिन्न 
    समय में निरीक्षण करके। पहले प्रकार का अध्ययन अक्षांश अध्ययन 
    कहा जाता है और दूसरा दशांश। पहले प्रकार के अध्ययन से 
    जो दत्त इकठ्ठा किए जाते हैं, वे अधिक विश्वसनीय होते 
    हैं, परंतु अनेक बालकों के विकासमय जीवन की बातों की व्यक्तिगत 
    जानकारी करना अत्यंत कठिन होता है। जिन बालकों का अध्ययन 
    किया जाता है, उनका स्थानपरिवर्तन प्राय: हो जाता है, अतएव 
    इस प्रकार दत्त इकठ्ठा करना कठिन होता हैं। अतएव दूसरे 
    प्रकार से ही अध्ययन करके मनोविज्ञान की विशेष प्रगति हुई 
    है। अनेक प्रकार के प्रयोग कई बालकों को एक ही जगह पर 
    लेकर किए जाते हैं। विभिन्न अवस्थाओं में बालकों का निरीक्षण 
    तथा उनपर प्रयोग करके वैज्ञानिक दत्त इकठ्ठे किए जाते हैं। 
    इस प्रकार संपूर्ण बालविकास का चित्र हमारे सामने आता है। 
    कुछ अधूरी बातों की पूर्ति कल्पना से कर ली जाती है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">बालविकास </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> बालविकास के 
    अध्ययन के लिए बालजीवन निम्नलिखित सात विभागों में विभक्त 
    कर लिया जाता है : (१) गर्भवासी, (२) नवजात शिशु, (३) एक वर्षीय 
    शिशु, (४) डगमगाकर चलनेवाला, (५) पाठशालारोही, (६) कैशोरोन्मुख 
    तथा (७) किशोर। रूसो महोदय ने बालकों की तीन अवस्थाओं 
    की कल्पना की थी : शैशवावस्था, जो एक वर्ष से पाँच तक रहती 
    है, बाल्यावस्था जो पाँच वर्ष से १२ वर्ष तक रहती है और किशोरावस्था 
    जो १२ वर्ष से २० वर्ष तक रहती है। आधुनिक मनोविश्लेषण 
    विज्ञान के विशेषज्ञों ने रूसों की उक्त कल्पना का समर्थन बालक 
    की कामवासना के विकास के आधार पर किया है। मनोविश्लेषण 
    वैज्ञानिक बालक के मानसिक विकास में उसकी ज्ञानात्मक शक्तियों 
    की प्रधानता न मानकर भावों की ही प्रधानता मानते हैं। मनुष्य 
    के भावों के विकस के साथ ही उसकी अन्य मानसिक शक्तियों का 
    विकास होता है। भाव वासना का सहगामी तत्व है। मनुष्य की 
    मूल अथवा मुख्य वासना कामवासना है। अतएव जैसे जैसे उसका 
    विकास होता है वैसे वैसे बालक का मानसिक विकास होता 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मनोविश्लेषकों 
    के कथनानुसार बालक का वासनात्मक विकास पांच वर्ष की अवस्था 
    में ही हो जाता है। इसके बाद उसकी काम वासना अंतर्हित हो 
    जाती है। वह तेरह वर्ष में फिर से जाग्रत होती है और इस 
    बार जाग्रत होकर सदा बढती ही रहती है। इसके कारण बालक 
    का किशोर जीवन बड़े महत्व का होता है। इसके पूर्व के 
    जीवन में बालक का भावात्मक विकास रुक जाता है, परंतु उसका 
    शारीरिक और बौद्धिक विकास जारी रहता है। किशोरावस्था 
    में बालक का सभी प्रकार का विकास पूर्णरूपेण होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उपर्युक्त 
    बालमनोविकास की कल्पना एकांगी दिखाई देती है। अतएव बालमनोविज्ञान 
    में विशेष रुचि रखने वाले मनोवैज्ञानिकों ने बालकों का सीधा 
    निरीक्षण करके और उनके व्यवहारों के विषय में प्रयोग करके, 
    जो निष्कर्ष निकाले वे अधिक महत्व के हैं। उन्होंने अपने दत्त 
    उपर्युक्त सात विभागों में रखना अधिक उचित समझा है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">गर्भवासी बालक </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> सभी प्राणियों 
    का शारीरिक विकास उनकी गर्भावस्था से ही होता है। इस विकास 
    में दो प्रमुख बातें काम करती हैं, एक प्राकृतिक परिपक्वता और 
    दूसरी सीखने की सहज वृत्ति। अंतर केवल इतना ही है कि 
    जहाँ दूसरे प्राणियों के जीवनविकास में प्राकृतिक परिपक्वता 
    का अधिक महत्व रहता है, वहाँ बालक के विकास में सीखने की 
    प्रधानता रहती है। मनोवैज्ञानिक प्रयोगों से यह सिद्ध हो गया 
    है कि जब बालक माँ के गर्भ में दो महीने का रहता है तभी 
    से सीखने लगता है। पर उसके सीखने की जानकारी इस समय 
    करना कठिन होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">गर्भावस्था 
    में बालक के सीखने की क्रिया की जानकारी के लिए मनोवैज्ञानिकों 
    ने विशेष प्रकार के यंत्रों का आविष्कार किया है। उसके क्रियाकलापों 
    को जानने के लिए एक्स किरण का उपयोग किया जाता है। अभिमन्यु 
    ने चक्रव्यूह तोड़ने की क्रिया जब वह गर्भ में था, तभी सीख ली 
    थी। वह चक्रव्यूह को वहीं तक तोड़ सका जहाँ तक उसने गर्भ 
    में तोड़ना सीखा था। जिस बालक की माँ को गर्भावस्था में सदा 
    भयभीत रखा जाता है, वह बालक डरपोक होता है। संसार 
    के लड़ाकू लोग ऐसी माताओं की संतान थे जिन्हें गर्भावस्था 
    में युद्ध का जीवन व्यतीत करना पड़ा था। नेपोलियन और शिवा 
    जी की माताओं का जीवन ऐसा ही था। इसी तरह रेलवे क्वार्टर 
    में रहनेवाले कर्मचारियों के बच्चे गर्भस्थ अवस्था से ही रेल 
    की गड़गड़ाहट, सीटी आदि सुनने के आदी हो जाते हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">नवजात शिशु </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> नवजात शिशु 
    जन्म लेते ही रोता है। यह शुभ सूचक है। यदि बच्चा अस्वस्थ 
    है, तो उसके मुँह से रोने की आवाज नहीं निकलती। पैदा होने 
    के कुछ ही घंटों बाद उसे भूख लगती है। यदि इस बच्चे के 
    मुँह में माँ का स्तन दे दिया जाए, तो वह दूध खींचने लगता 
    है। यदि बच्चे को दो तीन दिन तक माँ के स्तन से दूध न पिलाया 
    जाए, तो वह माँ के स्तन से दूध खींचना ही भूल जाता है। माँ 
    का दूध भी स्तन को बालक के मुंह में डाले बिना नहीं निकलता।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">नवजात 
    शिशु को दु:ख सुख की अनुभूति दो तीन वर्ष के बालक जैसी 
    नहीं होती। नवजात शिशु एक साल तक काफी रोता है, परंतु 
    उसकी आँख से आँसू नहीं निकलता। नवजात शिशु की बहुत थोड़ी 
    संवेदनाएँ होती हैं। जोर की आवाज उसे चौंकाती है और तेज 
    प्रकाश भी संवेदना उत्पन्न करता है, परंतु रंग के विषय में 
    उसकी संवेदना स्पष्ट नहीं होती। नवजात शिशु की भावात्मक 
    अनुभूतियाँ भी सीमित होती हैं। वह मुस्कुराता तो है, परंतु 
    यह नहीं कहा जा सकता कि आनंद की अनुभूतियों के कारण वह 
    मुस्कराता है। वह २० घंटे तक सोता रहता है। उसका अधिक सोना 
    ही स्वास्थ्यवर्धक है। नवजात शिशु अधिकतर सहज क्रियाएँ ही करता 
    है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">एक साल का बालक </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> एक साल का बालक 
    अपने और बाहरी वातावरण में भेद करना सीख लेता है। वह 
    अपना हाथ पैर और सिर आवश्यकता के अनुसार इधर उधर चलाता 
    है। वह खड़े होने की चेष्टा करता है और यदि कोई हाथ 
    पकड़कर उसे चलाए, तो वह चलने की भी चेष्टा करता है। बालक 
    के अंदर हर एक पदार्थ को छूने की, उठाने की एवं मुँह तक 
    ले जाने की बाध्य प्रेरणा रहती है। वह स्वावलंबी बनने की 
    चेष्टा करता है। वह स्वार्थी रहता है। यदि कोई चीज उसे 
    दी जाए, तो वह प्रसन्नता प्रदर्शित करता है और यदि उसे छीन 
    लिया जाए तो वह रोने लगता है। एक और दो वर्ष के बीच 
    बच्चा भाषा का ज्ञान प्राप्त करना प्रारंभ कर देता है। वह एक 
    दो शब्द भी सीख जाता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">दो वर्षीय बालक </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> दो वर्ष का बालक 
    अपने वातावरण में सदा खोज करता रहता है। वह इधर उधर 
    दौड़ता, कूदता-फाँदता, गिरता रहता है। वह सीढ़ियों पर 
    चढ़ने की चेष्टा करता है। सीढ़ियाँ चढ़ लेता है, लेकिन उतरने 
    में लुढ़क जाता है। वह सब कप से दूध पी लेता है और चम्मच 
    को काम में ला सकता है। जब उसे कपड़े पहनाए जाते हैं, तब 
    वह कपड़े पहनाने में बड़ों की मदद करता है। तस्वीर देखकर 
    वह वस्तुओं का नाम बताता है और दो चार शब्द की कविता 
    कह लेता है। दो से चार वर्ष की अवस्था में बच्चे का शब्दकोश 
    ३०० शब्दों का हो जाता है। तीन वर्ष तक का बालक अपने आपके 
    बारे में संज्ञा शब्द से ही बोध करता है, सर्वनाम से नहीं। 
    वह अपना नाम जानता है। वह यह भी बता सकता है कि वह लड़का 
    है या लड़की। शब्दों का उच्चारण बड़ा ही फूहर रहता है। इन 
    बच्चों की शब्दावली विलक्षण प्रकार की होती है। जिन शब्दों का 
    वे उच्चारण नहीं कर सकते, उनके बदले में वे दूसरे शब्द काम 
    में ले आते हैं। पानी के लिए मम्मा कहते हैं, चिड़िया को चू 
    चू और कुत्ते को तू तू कहते हैं। उन्हें अपने भावों को सँभालने 
    की शक्ति नहीं रहती। वे सभी चीजें अपने ही लिए चाहते हैं। यदि 
    कोई व्यक्ति उनसे कोई वस्तु छीन ले, तो वे बहुत ही 
    क्रुद्ध हो जाते हैं। दो से पाँच वर्ष का शिशु सभी बातें सीखता 
    है। वह १० घंटे प्रति दिन चलता रहता है। ऐसा बालक सामाजिकता 
    प्रदर्शित नहीं करता और बच्चों में रुचि न दिखाकर बड़ों में रुचि 
    दिखाता है। बच्चों के साथ खेलने में वह सहयोग नहीं दिखाता, 
    वरन् उनका अनुकरण मात्र करता है। वह व्यक्तियों में रुचि न 
    रखकर वस्तुओं में रुचि रखता है और अच्छी लगनेवाली वस्तु 
    दूसरों से छीन लेता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    उम्र के बच्चों की भावात्मक अनुभूतियाँ पर्याप्त रहती हैं। वह 
    दु:ख पाने पर तेजी से रोता है और कभी कभी बड़ा ही तूफान 
    मचाता है, जैसे पैर पटकना और सिर पीटना। उसमें दूसरों 
    के भावों को समझने की शक्ति नहीं रहती और न उनके प्रति 
    वह सहानुभूति ही दिखाता हैं। यदि वह किसी बच्चे को रोते 
    हुए देखता है, तो वह परेशानी की मुद्रा में उसे देखता रहता 
    है, स्वयं नहीं रोने लगता। शिशु के भय बहुत थोड़े होते 
    हैं। तीक्ष्ण आवाज तथाा नीचे गिरने से वह डरता है। इसी प्रकार 
    आगंतुकों से और नई चीजों से वह डरता है, परंतु वह 
    बहुत से डरावने जानवरों से नहीं डरता। यदि उसे सर्प से 
    डरवाया न जाए, तो वह उसे पकड़ने दौड़ेगा। शिशु को अनेक 
    डर कुशिक्षा के द्वारा प्राप्त होते हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">छह वर्ष का बालक </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> जन्म से लेकर 
    पाँच वर्ष की अवस्था शैशव अवस्था कही जाती है। छह वर्ष की 
    अवस्था से ही बाल्यकाल माना गया है। बाल्यकाल स्कूल जाने की 
    अवस्था है। यह काल १०, ११ वर्ष तक माना गया है। बाल्यकाल में 
    बालक अपने शरीर की परवाह ठीक प्रकार से कर सकता है और 
    दूसरों के साथ ठीक व्यवहार कर लेता है। वह चलते चलते 
    अचानक गिर नहीं पड़ता। ऊँची जगहों पर चढ़ जाता है और 
    वहाँ से उतर आता है। इस काल में बालकों को कूदना, फाँदना, 
    दौड़ना, सभी बातों में मजा आता है। जहाँ शिशु अपनी उँगुलियों 
    का ठीक से उपयोग नहीं कर पाता, वहाँ बालक उनसे बहुत कुछ 
    काम ले सकता है। वह अपने कपड़े, जूते, स्वयं पहन सकता 
    है। बालों में कंघी कर सकता है और स्वयं स्नान कर सकता 
    है। इन सब कामों को वह बड़े लोगों से सदा सीखता रहता 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पाँच 
    वर्ष के शिशु में खेलने की प्रवृत्ति होती है। वह अनेक प्रकार 
    की वस्तुएँ खेल के लिए चाहता है। ऐसे बच्चों के लिए मैकिनो, 
    और प्लैस्टिसीन अथवा गीली मिट्टी बहुत उपयोगी होती है। 
    वह अनेक प्रकार की चित्रकारी करता है। अब वह जो चित्र बनाता 
    है, वे प्राय: सार्थक होते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">छह 
    वर्ष की उम्र तक बच्चे का बौद्धिक विकास काफी हो जाता है। वह 
    गिनती का अर्थ समझने लगता है। २० तक गिनती सरलता से गिन 
    लेता है और २० पदार्थों को गिन भी लेता है। पाँच वर्ष की 
    अवस्था तक बच्चे को पहाड़े का अर्थ नहीं आता। जो भी उसे रटाया 
    जाए वह रट लेता है। इस समय बच्चा पुस्तक पढ़ने की चेष्टा 
    करता है, परंतु उसका बहुत कुछ पढ़ना सार्थक नहीं होता। 
    उसका शब्दकोश २,५०० शब्दों का हो जाता है। उसकी भाषा में केवल 
    सरल वाक्य नहीं रहते, वरन् मिश्रित और जटिल वाक्य भी रहते 
    हैं। भाषा के विकास के साथ साथ उसके विचारों में भी पर्याप्त 
    विकास होता है। इस उम्र का बालक कालबोधक शब्दों को ठीक 
    से काम में लाता है। उसका कार्य कारण के आधार पर सोचना 
    अभी विकसित नहीं होता।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    उम्र में बालक की भावनाएँ काफी विकसित हो जाती हैं। वह प्रसन्नता, 
    क्रोध, भय, निराशा आदि भावों को स्पष्ट रूप से और प्राय: ठीक 
    ढंग से व्यक्त करता है। यदि कोई उसे चिढ़ा दे, या कोई 
    उसकी चीज छीन ले, तो वह उसे मारने की चेष्टा करता है। बालक 
    के इस काल के भय उसके जीवन में बड़ा महत्व रखते हैं। यदि 
    किसी बालक का पिता क्रोधी हुआ और वह बात बात में बच्चे 
    को डाँटता रहा, तो बालक सदा के लिए डरपोक बन जाता है। 
    और यदि बालक में कोई प्रतिभा हुई, तो उसके मन में 
    पिता के प्रति और भी मानसिक ग्रंथि बन जाती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बाल्यकाल 
    आदतों के डालने का काल है। पाँच और दस वर्ष के बीच बालक 
    में अनेक प्रकार की भली और बुरी आदतें पड़ जाती हैं। अविभावकों 
    पर ही इन आदतों के डालने की जिम्मेदारी रहती है। जैसा 
    वे उसे बनाते हैं, वैसा वह बन जाता है। यदि किसी बालक को 
    भूत प्रेत की कहानियाँ इस समय सुनाई जाएँ, तो वह जीवन 
    भर के लिए डरपोक बन जाता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बाल्यकाल 
    में बच्चे को भयभीत करनेवाली वस्तुओं की संख्या बढ़ जाती 
    है। अब वह अचानक तेज आवाज सुनकर तथा ऊँचे स्थानों पर 
    जाने से तो नहीं डरता, परंतु अंधकार में जाने से तथा अकेले 
    रहने से, बड़े बड़े जानवरों, से तथा नवागंतुकों से डरने 
    लगता है। इसके कल्पित डर बहुत से हो जाते हैं। वह भूत 
    प्रेत से तो डरता ही है। यह डाकुओं और चोरों के नाम से 
    भी डरता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बाल्यकाल 
    में बच्चे को आत्मप्रकाशन की उतनी स्वतंत्रता नहीं रहती जितनी 
    उसे पहले रहती है। उसे स्कूल जाना पड़ता है और मास्टर की 
    निगरानी में रहना पड़ता है। वहाँ उसे शीलवान बनना पड़ता 
    है। यह शील दिखाऊ होता है। इसका बदला वह घर पर 
    चुकाता है। स्कूल से लौटकर वह माँ के सामने बहुत सी शैतानी 
    करता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">छह 
    से दस वर्ष के बीच के बालक के सामाजिक भाव काफी विकसित 
    हो जाते हैं। वह लड़के और लड़की दोनों से मिलता जुलता 
    है, परंतु उसके अधिक मित्र अपने ही समानलिंग के बालकों में 
    होते हैं। लड़के लड़कियों को प्राय: मूर्ख समझते हैं और लड़कियाँ 
    लड़को का उद्दंड तथा फूहड़ समझती हैं। लड़के और लड़कियों 
    के खेलों में अब भिन्नता आ जाती है। लड़कियाँ गुड़ियों, चूल्हे 
    चक्की आदि से खेलती हैं और लड़के नाव, गेंद, तीर कमान, पैरगाड़ी 
    आदि से खेलते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    काल में बालक के चुने हुए मित्र रहते हैं। वह इन्हीं के पास 
    रहना अधिक पसंद करता है। यदि उन्हें काई मारे पीटे तो 
    वह उन्हें बचाने की कोशिश करता है। वह उन्हें अपने खाने पीने 
    की चीजें भी देता है, परंतु यह मित्रता सदा बदलती रहती 
    है। इस प्रकार बालक का अनेक लोगों से प्यार करने का अभ्यास 
    हो जाता हैं। उसके सामाजिक भावों का प्रसार भी इसी मित्रता 
    के भावों के प्रसार के साथ होता रहता हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">छह 
    से दस वर्ष के बालक में भले और बुरे का विवेक उत्पन्न हो 
    जाता है। उसमें साधारणत: आत्मनियंत्रण की शक्ति का उदय हो 
    जाता है। बड़ों के द्वारा प्रोत्साहित होने पर बालक में आत्म 
    नियंत्रण की शक्ति बढ़ती जाती है। यही समय है जब कि बालक 
    में नैतिक आचरण का बीजारोपण होता है। अत्यंत लाड़ में रहनेवाले 
    बालक की नैतिक बुद्धि सुप्त बनी रहती हैं, अथवा वह प्रारंभ 
    से ही विकृत हो जाती है। इसी प्रकार अधिक ताड़ना में रखे 
    गए बालक में झूठा शिष्टाचार आ जाता है। उसमें भले बुरे को 
    पहचानने की क्षमता ही नहीं रहती। आदतों के वशीभूत होकर 
    ऐसे बालक भला आचरण करना सीख लेते हैं पर इन आदतों 
    का आधार भय रहता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">किशोरपूर्वांवस्था </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> यह अवस्था १० से 
    १३ वर्ष की अवस्था है। आधुनिक मनोविज्ञान के अनुसार यह अवस्था 
    भावों के अंतर्हित होने की अवस्था कहलाती है। इस काल में 
    बालक अपनी शारीरिक और बौद्धिक प्रगति तो करता है, परंतु 
    भावों की दृष्टि से उसका अधिक विकास नहीं होता। इस अवस्था 
    में लड़कों की अपेक्षा लड़कियाँ अधिक तीव्रता से बढ़ती हैं। उनका 
    भाषाज्ञान अधिक हो जाता है। उनकी शारीरिक वृद्धि भी लड़कों 
    की अपेक्षा अधिक होती है। अब लड़के और लड़कियों का भेद सभी 
    बातों में स्पष्ट होने लगता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बालक 
    इस काल में दूसरों के प्रति पहले जैसी सहानुभूति नहीं दिखाता। 
    वह दूसरों को चिढ़ाने तथा तंग करने में आनंद का अनुभव 
    करता है। उसे अब साहस के काम की कहानियाँ अधिक पसंद आती 
    हैं। वह कल्पना में विचरण करना आरंभ कर देता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    समय बच्चे गिरोह में रहना पसंद करते हैं। लड़के और लड़कियों 
    के खेल भिन्न भिन्न हो जाते हैं और उनके आचरण के नियमों 
    में भी भेद हो जाता है। इनके खेलों में शारीरिक क्रियाएँ, 
    अधिक होती हैं। लड़के बाइसिकिल चलाना, बढ़ईगिरी करना, 
    कूदना, उछलना और तैरना सीखना चाहते हैं और लड़कियाँ 
    रस्सी कूदना, नाचना, गाना, हारमोनियम बजाना और रेडियो 
    सुनना पसंद करती हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    काल में बच्चों की नैतिक बुद्धि जाग्रत नहीं रहती। वे बहुत से 
    अनुचित व्यवहार भी कर डालते हैं। कुछ बालकों में चोरी की 
    आदतें लग जाती हैं, परंतु अभिभावकों को इससे डरना नहीं 
    चाहिए। बालकों की नैतिक धारणाओं को ठीक करने के लिए उन्हें 
    उचित वातावरण उपस्थित करना चाहिए। इस काल में बालक के 
    सबसे महत्व के शिक्षक उसके माता पिता नहीं, वरन् समवयस्क 
    बालक रहते हैं। वह गिरोह में रहना पसंद करता है। उसे 
    गिरोह से अलग तो करना नहीं चाहिए, पर गिरोह के बालकों 
    के बारे में उसके अभिभावकों को जानकारी रखनी चाहिए। मनुष्य 
    की नैतिकता का विकास उसकी सामाजिकता के साथ साथ होता 
    है और उसके सामाजिक भाव ही उसके कामों में लगाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    काल में बालक का पर्याप्त बौद्धिक विकास होता है। उसका शब्दकोश 
    काफी बढ़ जाता है। इसमें आठ दस हजार शब्द आ जाते हैं। उसके 
    वाक्य भी अब अधिक लंबे होते हैं। इनमें छह शब्द तक रहते 
    हैं। इस काल में बालक बहादुरी के कारनामों वाली, जादू 
    की और दूसरे देशों के बच्चों के वृत्तांतवाली पुस्तकें पढ़ना 
    चाहता है। वह जानना चाहता है कि दूसरे देश के लोग कैसे 
    रहते हैं और क्या करते हैं। अतएव इस काल में बच्चों को ऐतिहासिक 
    तथा भौगोलिक कहानियाँ सुनाना, उनके मानसिक विकास के 
    लिए उपयुक्त होता है। इस समय बच्चे लिखना सीखने लगते 
    हैं, परंतु उनके लिखने में गलतियाँ बहुत होती हैं। उनके 
    अक्षर सुंदर नहीं होते और विराम च्ह्रि आदि<span   style="">श् </span>का लिखते समय उन्हें ज्ञान नहीं रहता। 
    लिखने में सुधार करना इस समय नितांत आवश्यक है। जो 
    पाठशालाएँ इस काल में बालकों की लेखनशैली पर ध्यान नहीं 
    देतीं वे जीवन भर के लिए बालक को इस दिशा से निकम्मा 
    बना देती हैं। लेखनशैली और अक्षरों को सुंदर बनाने की बालक 
    में रुचि इसी काल में पैदा की जा सकती है। मनुष्य की लेखनशैली 
    का उसके चरित्र पर गहरा प्रभाव पड़ता है। लेखन की सावाधानी 
    चरित्र की सावधानी बन जाती है। अतएव इस काल में बालकों 
    की लेखनशैली पर ध्यान रखना नितांत आवश्यक है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">किशोरावस्था </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> किशोरावस्था 
    मनुष्य के जीवन का बसंतकाल माना गया है। यह काल बारह 
    से उन्नीस वर्ष तक रहता है, परंतु किसी किसी व्यक्ति में यह 
    बाईस वर्ष तक चला जाता है। यह काल भी सभी प्रकार की मानसिक 
    शक्तियों के विकास का समय है। भावों के विकास के साथ साथ 
    बालक की कल्पना का विकास होता है। उसमें सभी प्रकार के सौंदर्य 
    की रुचि उत्पन्न होती है और बालक इसी समय नए नए और ऊँचे 
    ऊँचे आदर्शों को अपनाता है। बालक भविष्य में जो कुछ होता 
    है, उसकी पूरी रूपरेखा उसकी किशोरावस्था में बन जाती है। 
    जिस बालक ने धन कमाने का स्वप्न देखा, वह अपने जीवन में 
    धन कमाने में लगता है। इसी प्रकार जिस बालक के मन में 
    कविता और कला के प्रति लगन हो जाती है, वह इन्हीं में महानता 
    प्राप्त करने की चेष्टा करता और इनमें सफलता प्राप्त करना 
    ही वह जीवन की सफलता मानता है। जो बालक किशोरावस्था 
    में समाज सुधारक और नेतागिरी के स्वप्न देखते हैं, वे आगे 
    चलकर इन बातों में आगे बढ़ते है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पश्चिम 
    में किशोर अवस्था का विशेष अध्ययन कई मनोवैज्ञानिकों ने 
    किया है। किशोर अवस्था काम भावना के विकास की अवस्था है। 
    कामवासना के कारण ही बालक अपने में नवशक्ति का अनुभव करता 
    है। वह सौंदर्य का उपासक तथा महानता का पुजारी बनता है। 
    उसी से उसे बहादुरी के काम करने की प्रेरणा मिलती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">किशोर 
    अवस्था शारीरिक परिपक्वता की अवस्था है। इस अवस्था में बच्चे 
    की हड्डियों में दृढ़ता आती है; भूख काफी लगती है। कामुकता 
    की अनुभूति बालक को १३ वर्ष से ही होने लगती है। इसका 
    कारण उसके शरीर में स्थित ग्रंथियों का स्राव होता है। अतएव 
    बहुत से किशोर बालक अनेक प्रकार की कामुक क्रियाएँ अनायास 
    ही करने लगते हैं। जब पहले पहल बड़े लोगों को इसकी 
    जानकारी होती है तो वे चौंक से जाते हैं। आधुनिक मनोविश्लेषण 
    विज्ञान ने बालक की किशोर अवस्था की कामचेष्टा को स्वाभाविक 
    बताकर, अभिभावकों के अकारण भय का निराकरण किया है। ये 
    चेष्टाएँ बालक के शारीरिक विकास के सहज परिणाम हैं। किशोरावस्था 
    की स्वार्थपरता कभी कभी प्रौढ़ अवस्था तक बनी रह जाती है। 
    किशोरावस्था का विकास होते समय किशोर को अपने ही समान 
    लिंग के बालक से विशेष प्रेम होता है। यह जब अधिक प्रबल 
    होता है, तो समलिंगी कामक्रियाएँ भी होने लगती हैं। बालक 
    की समलिंगी कामक्रियाएँ सामाजिक भावना के प्रतिकूल होती हैं, 
    इसलिए वह आत्मग्लानि का अनुभव करता है। अत: वह समाज के 
    सामने निर्भीक होकर नहीं आता। समलिंगी प्रेम के दमन के कारण 
    मानसिक ग्रंथि मनुष्य में पैरानोइया नामक पागलपन उत्पन्न 
    करती है। इस पागलपन में मनुष्य एक ओर अपने आपको अत्यंत 
    महान् व्यक्ति मानने लगता है और दूसरी ओर अपने ही साथियों 
    को शत्रु रूप में देखने लगता है। ऐसी ग्रंथियाँ हिटलर और 
    उसके साथियों में थीं, जिसके कारण वे दूसरे राष्ट्रों की उन्नति 
    नहीं देख सकते थे। इसी के परिणामस्वरूप द्वितीय विश्वयुद्ध 
    छिड़ा।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">किशोर 
    बालक उपर्युक्त मन:स्थितियों को पार करके, विषमलिंगी प्रेम 
    अपने में विकसित करता है और फिर प्रौढ़ अवस्था आने पर एक 
    विषमलिंगी व्यक्ति को अपना प्रेमकेंद्र बना लेता है, जिसके साथ 
    वह अपना जीवन व्यतीत करता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कामवासना 
    के विकास के साथ साथ मनुष्य के भावों का विकास भी होता 
    है। किशोर बालक के भावोद्वेग बहुत तीव्र होते हैं। वह अपने 
    प्रेम अथवा श्रद्धा की वस्तु के लिए सभी कुछ त्याग करने को तैयार 
    हो जाता है। इस काल में किशोर बालकों को कला और कविता 
    में लगाना लाभप्रद होता है। ये काम बालक को समाजोपयोगी 
    बनाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">किशोर 
    बालक सदा असाधारण काम करना चाहता है। वह दूसरों का ध्यान 
    अपनी ओर आकर्षित करना चाहता है। जब तक वह इस कार्य 
    में सफल होता है, अपने जीवन को सार्थक मानता है और जब 
    इसमें वह असफल हो जाता है तो वह अपने जीवन को नीरस 
    एवं अर्थहीन मानने लगता है। किशोर बालक के डींग मारने 
    की प्रवृत्ति भी अत्यधिक होती है। वह सदा नए नए प्रयोग करना 
    चाहता है। इसके लिए दूर दूर तक घूमने में उसकी बड़ी रुचि 
    रहती है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">किशोर 
    बालक का बौद्धिक विकास पर्याप्त होता है। उसकी चिंतन शक्ति 
    अच्छी होती है। इसके कारण उसे पर्याप्त बौद्धिक कार्य देना 
    आवश्यक होता है। किशोर बालक में अभिनय करने, भाषणा देने 
    तथा लेख लिखने की सहज रुचि होती है। अतएव कुशल शिक्षक 
    इन साधनों द्वारा किशोर का बौद्धिक विकास करते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">किशोर 
    बालक की सामाजिक भावना प्रबल होती है। वह समाज में सम्मानित 
    रहकर ही जीना चाहता है। वह अपने अभिभावकों से भी सम्मान 
    की आशा करता है। उसके साथ १०, १२ वर्ष के बालकों जैसा व्यवहार 
    करने से, उसमें द्वेष की मानसिक ग्रंथियाँ उत्पन्न हो जाती हैं, 
    जिससे उसकी शक्ति दुर्बल हो जाती है और अनेक प्रकार के मानसिक 
    रोग उत्पन्न हो जाते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बालक 
    का जीवन दो नियमों के अनुसार विकसित होता है, एक सहज 
    परिपक्वता का नियम और दूसरा सीखने का नियम। बालक के 
    समुचित विकास के लिए, हमें उसे जल्दी जल्दी कुछ भी न सिखाना 
    चाहिए। सीखने का कार्य अच्छा तभी होता है जब वह सहज रूप 
    से होता है। बालक जब सहज रूप से अपनी सभी मानसिक अवस्थाएँ 
    पार करता है तभी वह स्वस्थ और योग्य नागरिक बनता है। 
    कोई भी व्यक्ति न तो एकाएक बुद्धिमान होता है और न परोपकारी 
    बनता है। उसकी बुद्धि अनुभव की वृद्धि के साथ विकसित होती 
    है और उसमें परोपकार, दयालुता तथा बहादुरी के गुण धीरे 
    धीरे ही आते हैं। उसकी इच्छाओं का विकास क्रमिक होता है। 
    पहले उसकी न्यून कोटि की इच्छाएँ जाग्रत होती हैं और जब 
    इनकी समुचित रूप से तृप्ति होती है तभी उच्च कोटि की इच्छाओं 
    का आविर्भाव होता है। यह मानसिक परिपक्वता के नियम के 
    अनुसार है। ऐसे ही व्यक्ति के चरित्र में स्थायी सद्गुणों का 
    विकास होता है और ऐसा ही व्यक्ति अपने कार्यों से समाज को 
    स्थायी लाभ पहुँचाता है।<span   style="">  
 </span>(लालजी 
    राम शुक्ल)</span></p>
</div>
</body></html>