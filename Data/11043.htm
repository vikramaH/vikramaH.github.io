<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >आर्यभट (प्रथम) 
  </b> ज्योतिष शास्त्र 
  के महान् ज्ञाता 
  थे। इन्होंने आर्यभटीय 
  ग्रंथ की रचना 
  की जिसमें ज्योतिषशास्त्र 
  के अनेक सिद्धांतों 
  का प्रतिपादन 
  है। इसी ग्रंथ में 
  इन्होंने अपना जन्मस्थान 
  कुसुमपुर और 
  जन्मकाल शक संवत् 
  ३९८ लिखा है। बिहार 
  में वर्तमान पटना 
  का प्राचीन नाम 
  कुसुमपुर था 
  लेकिन आर्यभट 
  का कुसुमपुर 
  दक्षिण में था, यह 
  अब लगभग सिद्ध हो 
  चुका है।</p>
<p  >आर्यभट ने 
  ज्योतिषशास्त्र 
  के आजकल के उन्नत 
  साधनों के बिना 
  जो खोज की थी, 
  उनकी महत्ता है। 
  कोपर्निकस (१४७३ से 
  १५४३ इ.) ने जो खोज 
  की थी उसकी खोज 
  आर्यभट हजार 
  वर्ष पहले कर 
  चुके थे। 'गोलपाद' 
  में आर्यभट ने 
  लिखा है 'नाव 
  में बैठा हुआ मनुष्य 
  जब प्रवाह के साथ 
  आगे बढ़ता है, 
  तब वह समझता 
  है कि अचर वृक्ष, 
  पाषाण, पर्वत 
  आदि पदार्थ उल्टी 
  गति से जा रहे 
  हैं। उसी प्रकार 
  गतिमान पृथ्वी 
  पर से स्थिर नक्षत्र 
  भी उलटी गति से 
  जाते हुए दिखाई 
  देते हैं। इस प्रकार 
  आर्यभट ने सर्वप्रथम 
  यह सिद्ध किया 
  कि पृथ्वी अपने 
  अक्ष पर घूमती 
  है। इन्होंने सतयुग, 
  त्रेता, द्वापर और 
  कलियुग को समान 
  माना है। इनके 
  अनुसार एक कल्प 
  में १४ मन्वंतर और 
  एक मन्वंतर में 
  ७२ महायुग (चतुर्युग) 
  तथा एक चतुर्युग 
  में सतयुग, द्वापर, 
  त्रेता और कलियुग 
  को समान माना 
  है।</p>
<p  >आर्यभट के 
  अनुसार किसी 
  वृत्त की परिधि 
  और व्यास का 
  संबंध ६२,८३२ : २०,००० आता 
  है जो चार दशमलव 
  स्थान तक शुद्ध है। 
  इन्होंने १२० आर्याछंदों 
  में ज्योतिष शास्त्र 
  के सिद्धांत और 
  उससे संबंधित 
  गणित को सूत्ररूप 
  में अपने आर्यभटीय 
  ग्रंथ में लिखा 
  है।	(नि.सिं.)</p>
<p><b></b></p>
</font> 
</body></html>