<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ईसाई धम</b></font><font   >र्
 (१) अनुयायियों की संख्या तथा विस्तार की दृष्टि से ईसाई धर्म संसार का 
सबसे महत्वपूर्ण धर्म है। आजकल मानव जाति के लगभग ३५ प्रतिशत लोग ईसाई हैं।
 विस्तार के विषय में ध्यान देने की बात यह है कि एशिया में उत्पन्न होते 
हुए भी ईसाई धर्म का ऐतिहासिक विकास प्रधानतया पश्चिम में हुआ है, फलत: वह 
एशिया में अपेक्षाकृत कम प्रचलित है। एशिया की आबादी के केवल तीन प्रतिशत 
व्यक्ति ईसाई हैं। अन्य महाद्वीपों के आँकड़े इस प्रकार हैं: यूरोप के ७८, 
अमरीका के ८३, अफ्रीका के १४ तथा आशिएनिया के ४० प्रतिशत लोग ईसाई हैं। 
भारत में ईसाइयों की संख्या लगभग एक करोड़ है।</font></p><font >
<p  >(२) प्रवर्तन-ईसा के 
जीवनकाल में ही उनके शिष्यों को उनके ईश्वरत्व का आभास यद्यपि मिल गया था 
तथापि क्रूस पर ईसा की मृत्यु के कारण शिष्यों का यह विश्वास विचलित होने 
लगा था। फिर जब पुनरुत्थान के कारण उनका विश्वास ईसा के ईश्वरत्व में जमा 
तब वे पूर्णरूपेण समझने लगे कि ईसा सब मनुष्यों के लिए मुक्ति का द्वार 
खोलकर एक विश्वधर्म का प्रवर्तन करने आए हैं। स्वर्गारोहण के पूर्व ईसा का 
आदेश पाकर उनके शिष्य संसार भर में मुक्ति के इस शुभ संदेश का प्रचार करने 
लगे। इस प्रकार ईसाई धर्म का जन्म हुआ। (इस धर्म के संगठन, इतिहास तथा 
विभिन्न संप्रदायों के सिंहावलोकन केलिए द्र. 'गिरजा', 'गिरजे का इतिहास')।
 </p>
<p  >(३) ईसाइयों का धर्मग्रंथ 
बाइबिल है। ईसा ने यहूदी धर्मग्रंथ में वर्णित मसीह होने का दावा किया है, 
अत: ईसाई धर्म यहूदी धर्म का विकास माना जा सकता है। वास्तव में ईसाइयों ने
 यहूदियों का समूचा धर्मग्रंथ श्रुति मानकर अपनी बाइबिल के पूर्वार्ध के 
रूप में अपनाया है। बाइबिल के उत्तरार्ध में ईसा की जीवनी, उनकी शिक्षा का 
निरूपण तथा ईसाई धर्म का प्रारंभिक इतिहास प्रस्तुत किया गया है। (विशेष 
विवरण के लिए द्र.'बाइबिल')।</p>
<p  >(४) ईसाई धर्म के 
सिद्धांतों में ईसा का ईश्वरत्व सबसे महत्वपूर्ण है। ईसाइयों का मूलभूत 
विश्वास है कि ईश्वर मनुष्य जाति के पापों का प्रायश्चित्त करने तथा 
मनुष्यों को मुक्ति के उपाय दिलाने के उद्देश्य से ईसा में अवतरित हुआ। 
फलस्वरूप ईसाई भक्ति पूजनपद्धति, साधना, आदि सब के सब ईसा पर केंद्रीभूत 
हैं। इस प्रकार ईसा ईसाई धर्म के प्रवर्तक मात्र नहीं, बल्कि उसके प्राण भी
 हैं। ईसाई अवतारवाद की विशेषता यह है कि ईसा के ईश्वरत्व तथा मनुष्यत्व 
दोनों की ही वास्तविकता पर बल दिया जाता है (द्र. 'अवतार')। एस और ईसा 
ईश्वर होने के नाते आराधना तथा पूर्ण आत्मसमर्पण के अधिकारी बन जाते हैं; 
दूसरी ओर, वास्तविक मनुष्य होने के नाते वह भक्तों के अत्यधिक निकट होकर 
कोमल भक्ति के पात्र भी हैं। तीस साल तक साधारण किंतु निष्पाप मानव जीवन 
बिताकर उन्होंने जो सद्गुणों का जीता जागता उदाहरण उपस्थित किया है वह 
अंत:करण को प्रेरित किए बिना नहीं रह सकता। क्रूस पर उनके दारुण दु:ख भोग 
का ध्यान भक्तों के हृदय पर गहरा प्रभाव डालकर उन्हें (भक्तों को) जीवन की 
कठिनाइयों पर विजय प्राप्त करने में समर्थ बना देता है (द्र. 'भक्ति')।</p>
<p  >ईश्वर के स्वरूप के विषय 
में ईसाई सिद्धांत को अन्यत्र स्पष्ट किया गया है (द्र. 'ईश्वर')। ईसाई 
दृष्टि से सृष्टि का किसी निश्चित समय में प्रारंभ हुआ था। दृश्य विश्वमंडल
 तथा मनुष्य की सृष्टि के पूर्व ईश्वर ने स्वर्गदूतों (फरिश्तों) की सृष्टि
 की थी। इनमें से कुछ पतित होकर नरक में डाले गए जो नरकदूत कहलाते हैं; 
उनका नेता शैतान है (द्र. 'स्वर्णदूत','शैतान')।</p>
<p  >मनुष्य की सृष्टि इसीलिए 
हुई थी कि वह कुछ समय तक संसार में रहने के बाद स्वर्ग में ईश्वर के आनंद 
का भागी बन जाए। प्रथम मनुष्य के विद्रोह से संसार में पाप का प्रवेश होने 
के कारण मुक्ति का मार्ग बंद हुआ। ईसा ने मानव जाति के पापों का 
प्रायश्चित्त किया तथा सबको उस ईश्वरीय कृपा का अधिकारी बनाया, जिसके 
द्वारा मनुष्य परमगति प्राप्त कर सकता है (द्र. 'मुक्ति', 'स्वर्ग')। जो 
मनुष्य अपने पापों के लिए पछतावा करने से इनकार करेगा वह नरक में जाएगा 
(द्र. 'नरक')। ईसाइयों के अनुसार मनुष्य की अमर आत्मा एक ही बार मानव शरीर 
धारण कर संसार में जीवन व्यतीत करती है। उनका कहना है कि कयामत के दिन सब 
मनुष्य सशरीर जी उठेंगे तथा ईसा उनका न्याय करने के लिए स्वर्ग से उतरेंगे।</p>
<p  >(५) ईसाई धर्म में कर्मकांड
 की उपेक्षा नहीं होती। पूजनद्धति का केंद्र रव्रीस्तयाग (होली मास) है 
जिसमें रहस्यात्मक ढंग के क्रूस का बलिदान ठहराया जाता है (द्र. 'यज्ञ')। 
विभिन्न संस्कार भी होते हैं जिनमें से पर्व भी होते हैं (द्र. 'पर्व')। यह
 सब होते हुए भी स्मरणीय है कि ईसा ने नैतिकता को ही धार्मिक जीवन का आधार 
माना है, अत: ईसाई धर्म में मूसा के दस नियमों का अत्यंत महत्वपूर्ण स्थान 
है (द्र.'मूसा')। ईसा के अनुसार उन नियमों का सार यह है कि मनुष्य ईश्वर से
 सर्वाधिक प्रेम रखे और अन्य सब मनुष्यों को प्यार करे।</p>
</font><p><font ><b  >सं.ग्रं.</b></font><font padma_font_family_property="Symbol" face="Symbol" size="2">-</font><font   >के.ऐडम : द क्राइस्ट ऑव फ़ेथ, लंडन, १९५७; एम.शीरने : डी मिस्टेरिन डेस क्राइस्टेंटम्स : (</font><font padma_font_family_property="serif" size="2">M. Scheeren : Die mysteiebn des christeentums</font><font   >), १९२५।</font></p>
<font size="2"></font></body></html>