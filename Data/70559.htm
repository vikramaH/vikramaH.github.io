<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >प्रमथनाथ बोस</b></font><font    size="4">
 सुप्रसिद्ध भारतीय वैज्ञानिक और भूगर्भविद का जन्म १२ मई, १८५५ ई. को 
बंगाल के नदिया जिले में गायपुर नामक स्थान पर हुआ था। आपकी उच्च शिक्षा 
लंदन विश्वविद्यालय में हुई, जहाँ से आपने भूविज्ञान में बी. एस.सी. 
(आनर्स) की डिग्री प्राप्त की। सन् १८८० में आपकी नियुक्ति भूवैज्ञानिक 
सर्वेक्षण विभाग में असिस्टेंट सुपरिंटेंडेंट के पद पर हुई। अपने कार्यकाल 
में आपने देश के भिन्न भिन्न भागों में सर्वेक्षण कर बहुत से खनिज 
निक्षेपों का पता लगाया। भूसर्वेक्षण विभाग में काम करने के साथ आप मयूरभंज
 रियासत के भी भूविद थे। मयूरभंज के प्रसिद्ध लौह पर्वत गोरुमहिसानी की खोज
 का श्रेय आप ही को है। आप ही के कारण टाटा आयरन और स्टील कंपनी की स्थापना
 जमशेदपुर में हुई।</font></p>
<font  size="4"> 
<p  >सन् १९०३ में अवकाश 
  प्राप्त करने के 
  बाद आप राँची 
  में रहने लगे। 
  यहाँ जीवन पर्यंत 
  आपने सार्वजनिक 
  सेवा की, एवं सामाजिक, 
  धार्मिक और शैक्षणिक 
  क्षेत्रों में महत्वपूर्ण 
  काम किया। वृद्धावस्था 
  में भी आप युवकों 
  के समान परिश्रम 
  किया करते थे। 
  आपका जीवन बहुत 
  सादा था तथा 
  आप अपने शील स्वभाव 
  के कारण बड़े लोकप्रिय 
  थे। मृत्यु पर्यंत 
  आपका स्वास्थ्य बहुत 
  अच्छा रहा। २७ अप्रैल, 
  १९३४ ई. को राँची 
  में ही आपका स्वर्गवास 
  हो गया।(महाराजजनारायण 
  मेहरोत्रा)</p>
</font>
</body></html>