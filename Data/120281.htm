<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सैपोनिन और सैपोजेनिन</span></b><span   style="font-size: 14pt; font-family: DV-TTSurekhEN;"> 
    सैपोनिन (</span><span padma_font_family_property="Courier" style="font-size: 14pt; font-family: Courier;">C<sub padma_font_family_property="Courier">32</sub> H<sub padma_font_family_property="Courier">52</sub> O<sub padma_font_family_property="Courier">17</sub></span><span   style="font-size: 14pt; font-family: DV-TTSurekhEN;">) 
    नामक पदार्थ सैपोजेनिन एवं शर्करा के संयोग से बने हुए 
    ग्लाइकोसाइड होते हैं। ये विभिन्न प्रकार के पौधों से 
    प्राप्त किए जाते हैं। इनकी विशेषता है कि पानी के साथ विलयन 
    बनाने पर ये फेन (झाग) देते हैं। ऐलकोहली सल्फ्यूरिक अम्ल 
    की उपस्थिति में फेरिक क्लोराड के साथ हरा रंग देता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सैपोनिन 
    दो प्रकार के होते हैं :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(१) 
    ट्राइटरपिनाइड सैपोनिन, (२) स्टेराइडाल सैपोनिन</span></p>
  <p   class="MsoBodyTextIndent">दोनों प्रकार के सैपोनिन में भिन्नता केवल 
    ग्लाइकोसाइडों की संरचना में सैंपोजेनिनवाले भाग में 
    ही होती है। ट्राइटरपिनाइड सैपोनिन में ट्राइटरपिनाइड 
    सैपोजेनिन क्वीलाइक अम्ल है जब कि स्टेराइल सैपोनिन 
    में स्टेराइडाल सैपोजेनिन डिओसजेनिन है।</p>
  <p class="MsoNormal"><span   style="font-size: 14pt; font-family: DV-TTSurekhEN;">सैपोनिन 
    की सुई ठंडे रक्तवाले जीवों की रक्तशिराओं में विषैला 
    प्रभाव डालती है और रक्त के लाल कणों को नष्ट कर देती है, 
    १:५०,००० के अनुपात की तनुता (</span><span padma_font_family_property="Courier" style="font-size: 14pt; font-family: Courier;">dilution</span><span   style="font-size: 14pt; font-family: DV-TTSurekhEN;">) 
    में भी जबकि गर्म रक्तवाले जीवों को इससे कोई हानि 
    नहीं पहुंचती। इसी कारण इसका उपयोग मत्स्यविष के रूप 
    में किया जाता है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">ट्राइटरपिनाइड सैपोनिन तथा 
    सैपोजेनिन</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    रीठा, स्वफेनिका (सैपोनेरिया वैक्सारिया, </span><span padma_font_family_property="Courier" style="font-size: 14pt; font-family: Courier;">Saponaria 
    vacsaria</span><span   style="font-size: 14pt; font-family: DV-TTSurekhEN;">), स्वफेनिकाछाल एवं स्वफेनिका की जड़ से 
    ट्राइटरपिनाइड सैपोनिन प्राप्त किए जाते हैं तो व्यापारिक 
    दृष्टि से बड़े महत्व का है। इसी के अम्लीय जल अपघटन से ट्राइटरपिनाइड 
    सैपोजेनिन प्राप्त किया जाता है। कुछ स्वतंत्र अवस्था में भी 
    पाए जाते हैं, जैसे यूरोसोलिक अम्ल (</span><span padma_font_family_property="Courier" style="font-size: 14pt; font-family: Courier;">Urosolic 
    acid</span><span   style="font-size: 14pt; font-family: DV-TTSurekhEN;">), इलेमोलिक अम्ल (</span><span padma_font_family_property="Courier" style="font-size: 14pt; font-family: Courier;">Elemolic acid</span><span   style="font-size: 14pt; font-family: DV-TTSurekhEN;">), 
    बासवेलिक अम्ल (</span><span padma_font_family_property="Courier" style="font-size: 14pt; font-family: Courier;">Boswellic acid</span><span   style="font-size: 14pt; font-family: DV-TTSurekhEN;">)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसका 
    व्यापारिक नाम सोपबार्क सैपोनिन (</span><span padma_font_family_property="Courier" style="font-size: 14pt; font-family: Courier;">SoapbarkSaponin</span><span   style="font-size: 14pt; font-family: DV-TTSurekhEN;">) 
    है। इसे क्वीलाजा या क्वीलिया सैपोनिन भी कहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सैपोनिन 
    पीत रंग लिए हुए श्वेत अक्रिस्टलीय अतिक्लेदग्राही चूर्ण होता 
    है जिसकी थोड़ी सी मात्रा में छींक आ जाती है तथा श्लेष्मा में 
    क्षोभ उत्पन्न होता है। जल के साथ कोलाडलीय विलयन बनाता 
    है, ऐलकोहॉल में थोड़ा घुलता है, मेथेनोल में बराबर मात्रा 
    में घुलता है। ईथर, क्लोरोफार्म और बेंजीन में विलय है। 
    रेजिन तथा स्थिर तेलों के साथ पायस बनाता है। विलयन में 
    सैपोनिन द्वारा सतह तनाव कम हो जाता है और वे बहुत 
    फेन उत्पन्न करते हैं। पानी के साथ १: १००,००० अनुपात में भी फेन 
    देता है। अंत:शिरा (</span><span padma_font_family_property="Courier" style="font-size: 14pt; font-family: Courier;">intravenous</span><span   style="font-size: 14pt; font-family: DV-TTSurekhEN;">) में इन्जेकशन देने 
    से रुधिरसंलागी प्रभाव दिखाता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसे 
    निम्न उद्योगों में उपयोग में लाते हैं :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">ध्वनिशोषक टाइल 
    (</span><span padma_font_family_property="Courier" style="font-size: 14pt; font-family: Courier;">Acoustic tiles</span><span   style="font-size: 14pt; font-family: DV-TTSurekhEN;">) २</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">आग बुझाने, ३</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">फोटोग्राफी प्लेट 
    वाले पदार्थों में फेना, देने के लिए ४</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">फिल्म, ५</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">कागज, ६</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">मृत्तिका उद्योग, 
    ७</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">दंतमंजन, ८</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">सुरा उद्योग, ९</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">शैंपू और तरल 
    साबुन, १०</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">सौंदर्य 
    प्रसाधन, ११</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">तेल 
    के पायसीकरण में, १२</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">रक्त 
    के आक्सीजन की मात्रा का मान निकालने में।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">स्टेराइडाल सैपोनिन तथा सैपोजेनिन</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    डिजिटैलिस जाति के पौंधों से तथा लिखी कुल के मेक्सिकान 
    पौधों से प्राप्त किया जाता है। जल अपघटन या ऐंजाइम विघटन 
    द्वारा सैपोनिन से सैपोजेनिन उन्मुक्त होता है, यद्यपि कभी 
    कभी जल अपघटन से सैपोजेनिन की संरचना में परिवर्तन भी 
    हो जाता है। स्टेराइडाल सैपोनेनिन की संरचना की यह 
    विशेषता है कि स्टेराइड के केंद्र के कई स्थानों पर आक्सीजन 
    जटिल पार्श्वशृंखला निर्माण किए रहते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">स्टेराइडाल 
    सैपोनिन झाग देने के गुण के साथ साथ सब प्रकार के स्टेरोल 
    या स्टेराइड्स के साथ अविलेय अणु यौगिक बनाते हैं जो 
    अधिकतम तनुता होने<span   style="">श् </span>पर भी 
    रूधिरसंलागी प्रभाव रखते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अभी 
    तक इसका उपयोग प्रक्षालक (</span><span padma_font_family_property="Courier" style="font-size: 14pt; font-family: Courier;">detergents</span><span   style="font-size: 14pt; font-family: DV-TTSurekhEN;">), 
    मत्स्यविष और फेनकारक के ही हेतु किया जाता था, पर इधर 
    कुछ वर्षों में सैपोजेनिन की संरचना के विस्तृत अध्ययन के 
    पश्चात् इससे स्टेराइडाल हारमोन बनाया जाने लगा है 
    जिससे इसका अधिक महत्व बढ़ गया है। इस हारमोन के लिए 
    यह कच्चा माल (</span><span padma_font_family_property="Courier" style="font-size: 14pt; font-family: Courier;">raw material</span><span   style="font-size: 14pt; font-family: DV-TTSurekhEN;">) के रूप में काम आता 
    है।<span   style="">  
 
    </span>(लक्ष्मीशंकर शुक्ल)</span></p>
</div>
</body></html>