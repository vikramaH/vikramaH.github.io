<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कलार्क, अब्राहम</b></font><font    size="4">
 (१७२६-१७६४ ई.) अमरीकी देशभक्त जिसने स्वतंत्रता के घोषणापत्र  पर 
हस्ताक्षर किए थे। उसका जन्म १५ फरवरी १७२६ को न्यूजर्सी के इलिजबेथ टाउन 
नामक कस्बे में हुआ था। गणित और दीवानी कानून की शिक्षा प्राप्त कर उसने 
भू-मापन और भू-विक्रय का धंधा आरंभ किया। वकालत उसके पेशे का विषय नहीं था 
तथापि वह अपने पड़ोसियों को मुफ्त कानूनी सलाह देता रहता था जिसके कारण 
लोगों के बीच वह </font><font padma_font_family_property="Arial" face="Arial" size="4">&#8216;</font><font    size="4">गरीबों का सलाहकार</font><font padma_font_family_property="Arial" face="Arial" size="4">&#8217;</font><font    size="4">
 कहा जाने लगा। न्यूजर्सी के उपनिवेश असेंबली में वह लेखक बना; बाद में वह 
इसेक्स का हाइ शेरिफ नियुक्त हुआ। ह्विग दल का सक्रिय सदस्य होने के कारण 
वह अपने प्रांत की जनरक्षक कमेटियों का सदस्य रहा। जून, १७७६ में वह 
कांग्रेस के लिये प्रतिनिधि चुना गया और इंग्लैंड से विलग होने के पक्ष में
 उसने मत दिया तथा स्वतंत्रता के घोषणापत्र पर हस्ताक्षर किए। उसके बाद वह 
आठ बार कांग्रेस का सदस्य निर्वाचित हुआ।</font></p>
<font  size="4"> 
<p  >१८८७ में फलाडेल्फिया 
  में संविधान 
  बनाने के लिये 
  जो कन्वेंशन हुआ 
  उसमें वह प्रतिनिधि 
  था किंतु अस्वस्थ होने 
  के कारण वह उसमें 
  भाग न ले सका। 
  २ जुलाई, १७८८ को 
  उसने कांग्रेस में 
  संघ संविधान 
  लागू करने का 
  प्रस्ताव उपस्थित किया 
  जो पारित हुआ। 
  राज्य विधान सभा 
  ने १७८९-९० में न्यूजर्सी 
  के उस ऋण के निबटारे 
  के लिये, जो क्रांति 
  के समय लिए गए थे 
  उसे कमिश्नर बनाया। 
  दूसरी बार 
  १७९४ में कांग्रेस में 
  निर्वाचित होने 
  तक वह इस कार्य 
  को करता रहा 
  । १५ सितंबर, १७९४ को 
  अपनी जन्मभूमि 
  में ही उसकी मृत्यु 
  हुई। (परमेश्वरीलाल 
  गुप्त)</p>
</font><font size="2"></font>
</body></html>