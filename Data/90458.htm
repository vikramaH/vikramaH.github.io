<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b><span   style="font-size: 16pt;">मेंहदी 
    </span></b>(<span padma_font_family_property="DV1-TTSurekh" style="font-family: DV1-TTSurekh;">henna</span>) का वानस्पतिक नाम लॉसोनिया 
    इनर्मिस (<span padma_font_family_property="DV1-TTSurekh" style="font-family: DV1-TTSurekh;">lawsonia inermis</span>) 
    है और यह लिथेसिई (<span padma_font_family_property="DV1-TTSurekh" style="font-family: DV1-TTSurekh;">lythraceae</span>) 
    कुल का काँटेदार पौधा है। यह उत्तरी अफ्रीका, अरब देश, भारत 
    तथा पूर्वी द्वीप समूह में पाया जाता है। अधिकतर घरों के सामने 
    की बाटिका अथवा बागों में इसकी बाड़ लगाई जाती है जिसकी 
    ऊँचाई आठ दस फुट तक हो जाती है और यह झाड़ी का 
    रूप धारण कर लेती है। कभी कभी जंगली रूप से यह ताल तलैयों 
    के किनारे भी उग आती है। टहनियों को काटकर भूमि में गाड़ 
    देने से ही नए पौधे लग जाते हैं। इसके छोटे सफेद अथवा 
    हलके पीले रंग के फूल गुच्छों में निकलते हैं, जो वातावरण 
    को, विशेषत: रात्रि में अपनी भीनी महक से सुगंधित करते 
    हैं। फूलों को सुखाकर सुगंधित तेल भी निकाला जाता है। इसकी 
    छोटी चिकनी पत्तियों को पीसकर एक प्रकार का लेप बनाते हैं, 
    जिसे स्त्रियाँ नाखून, हाथ, पैर तथा उँगलियों पर शृंगार हेतु 
    कई अभिकल्पों में रचाती हैं। लेप को लगाने के कुछ घंटों 
    के बाद धो देने पर लगाया हुआ स्थान लाल, या नारंगी रंग 
    में रंग जाता है जो तीन चार सप्ताह तक नहीं छूटता। पत्तियों 
    को पीसकर भी रख लिया जाता है, जिसे गरम पानी में मिलाकर 
    रंग देने वाला लेप तैयार किया जा सकता है। इसपौधे की 
    छाल तथा पत्तियाँ दवा में प्रयुक्त होती हैं।</p>
  <p class="MsoBodyText"> <span padma_font_family_property="Arial" style="font-family: Arial;">[</span><span   style="">राधेश्याम 
    अंबष्ट</span><span padma_font_family_property="Arial" style="font-family: Arial;">]</span></p>
</div>
</body></html>