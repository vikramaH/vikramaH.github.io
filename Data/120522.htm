<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हेमू, राजा विक्रमाजीत</span></b><span   style="font-size: 14pt; font-family: DV-TTSurekhEN;"> 
    यह जन्म से मेवात स्थित रिवाड़ी का हिंदू बनिया था। अपने वैयक्तिक 
    गुणों तथा कार्यकुशलता के कारण यह सूर सम्राट् आदिलशाह 
    के दरबार का प्रधान मंत्री बन गया था। यह राज्य कार्यो का संचालन 
    बड़े योग्यता पूर्वक करता था। आदिलशाह स्वयं अयोग्य था और 
    अपने कार्यों का भार वह हेमू पर डाले रहता था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">जिस 
    समय हुमायूँ की मृत्यु हुई उस समय आदिलशाह मिर्जापुर 
    के पास चुनार में रह रहा था। हुमायूँ की मृत्यु का समाचार 
    सुनकर हेमू अपने स्वामी की ओर से युद्ध करने के लिए दिल्ली 
    की ओर चल पड़ा। वह ग्वालियर होता हुआ आगे बढ़ा और उसने 
    आगरा तथा दिल्ली पर अपना अधिकार जमा लिया। तरदीबेग खाँ 
    दिल्ली की सुरक्षा के लिए नियुक्त किया गया था। हेमू ने बेग 
    को हरा दिया और वह दिल्ली छोड़कर भाग गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    विजय से हेमू के पास काफी धन, लगभग १५०० हाथी तथा एक विशाल 
    सेना एकत्र हो गई थी। उसने अफगान सेना की कुछ टुकड़ियों 
    को प्रचुर धन देकर अपनी ओर कर लिया। तत्पश्चात् उसने प्राचीन 
    काल के अनेक प्रसिद्ध हिंदू राजाओं की उपाधि धारण की और अपने 
    को राजा विक्रमादित्य अथवा विक्रमाजीत कहने लगा। इसके बाद 
    वह अकबर तथा बैरम खाँ से लड़ने के लिए पानीपत के ऐतिहासिक 
    युद्धक्षेत्र में जा डटा। ५ नवंबर, १५५६ को युद्ध प्रारंभ हुआ। इतिहास 
    में यह युद्ध पानीपत के दूसरे युद्ध के नाम से प्रसिद्ध है। हेमू 
    की सेना संख्या में अधिक थी तथा उसका तोपखाना भी अच्छा था 
    किंतु एक तीर उसकी आँख में लग जाने से वह बेहोश हो गया। 
    इसपर उसकी सेना तितर बितर हो गई। हेमू को पकड़कर 
    अकबर के सम्मुख लाया गया और बैरम खाँ के आदेश से मार 
    डाला गया।<span   style="">   </span>(मिथिलेश 
    पांडा)</span></p>
</div>
</body></html>