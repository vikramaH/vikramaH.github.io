<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >खंडकाव्य</b> 
  साहित्य में प्रबंध 
  काव्य का एक रूप। संस्कृत 
  साहित्य में इसकी 
  जो एकमात्र परिभाषा 
  साहित्य दर्पण 
  में उपलब्ध है वह 
  इस प्रकार है-</font></p>
<blockquote> 
  <blockquote> 
    <blockquote>
      <p><font  size="4"><font    size="4">भाषा 
        विभाषा नियमात् 
        काव्यं सर्गसमुत्थितम् 
        ।</font></font></p>
      <p><font  size="4"><font    size="4">एकार्थप्रवणै: 
        पद्यै: संधि-साग्रयवर्जितम् 
        । </font></font></p>
      <p><font  size="4"><font    size="4">खंड 
        काव्यं भवेत् 
        काव्यस्यैक देशानुसारि 
        च।</font></font></p>
    </blockquote>
  </blockquote>
</blockquote>
<font  size="4">
<p><font    size="4">इस परिभाषा 
  के अनुसार किसी 
  भाषा या उपभाषा 
  में सर्गबद्ध एवं 
  एक कथा का निरूपक 
  ऐसा पद्यात्मक ग्रंथ 
  जिसमें सभी संधियां 
  न हों वह खंडकाव्य 
  है। वह महाकाव्य 
  के केवल एक अंश 
  का ही अनुसरण 
  करता है। तदनुसार 
  हिंदी के कतिपय 
  आचार्य खंडकाव्य 
  ऐसे काव्य को मानते 
  हैं जिसकी रचना 
  तो महाकाव्य 
  के ढंग पर की 
  गई हो पर उसमें 
  समग्र जीवन न ग्रहण 
  कर केवल उसका 
  खंड विशेष ही 
  ग्रहण किया गया 
  हो। अर्थात् खंडकाव्य 
  में एक खंड जीवन 
  इस प्रकार व्यक्त किया 
  जाता है जिससे 
  वह प्रस्तुत रचना 
  के रूप में स्वत: प्रतीत 
  हो। वस्तुत: खंडकाव्य 
  एक ऐसा पद्यबद्ध काव्य 
  है जिसके कथानक 
  में एकात्मक अन्विति 
  हो, कथा में एकांगिता 
  (साहित्य दर्पण 
  के शब्दों में एकदेशीयता) 
  हो तथा कथाविन्यास 
  क्रम में आरंभ, 
  विकास, चरम 
  सीमा और निश्चित 
  उद्देश्य में परिणति 
  हो और वह आकार 
  में लघु हो। लघुता 
  के मापदंड के 
  रूप में आठ से कम 
  सर्गों के प्रबंध 
  काव्य को खंडकाव्य 
  माना जाता है। 
  (परमेश्वरीलाल 
  गुप्त)</font></p>
</font> 
</body></html>