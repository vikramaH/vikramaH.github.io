<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >केडा</b></font><font    size="4">
 मलय राज्यसंघ के अंतर्गत उत्तरी सीमा पर स्थित एक राज्य। इसके पश्चिम में 
अंदमान सागर, उत्तर में तथा उत्तरपूर्व में थाइलैंड दक्षिणपूर्व में पेराक </font><font padma_font_family_property="Times New Roman, Times, serif" face="Times New Roman, Times, serif" size="4">(Perak)</font><font    size="4"> तथा दक्षिणपश्चिम में वेलेजली </font><font padma_font_family_property="Times New Roman, Times, serif" face="Times New Roman, Times, serif" size="4">(Wellesley)</font><font    size="4"> हैं। केडा राज्य के अंतर्गत अनेक द्वीप भी हैं जिनमें प्रमुख उत्तरपश्चिम में स्थित पुलाऊ लाँग कावी </font><font padma_font_family_property="Times New Roman, Times, serif" face="Times New Roman, Times, serif" size="4">(Pulau Longkawi)</font><font    size="4">
 है। इसके सर्वोच्च पर्वत की ऊँचाई लगभग ६,००० फुट है जो इस राज्य के 
पूर्वी भाग में उत्तर से दक्षिण फैले हैं। नदियाँ प्राय: छोटी हैं जिनमें 
प्रमुख केडा तथा मुडा हैं। इस राज्य का क्षेत्रफल ३,६३९ वर्गमील तथा 
जनसंख्या ९,८८,३५८ (१९६९) है जिनमें से दो तिहाई मनुष्य मलय जाति के 
मुसलमान हैं। अलॉर स्टार </font><font padma_font_family_property="Times New Roman, Times, serif" face="Times New Roman, Times, serif" size="4">(Alor star)</font><font    size="4"> इसकी राजधानी है जो केडा नदी के किनारे समुद्र से १० मील दूर स्थित है। सुंगेई पतानी </font><font padma_font_family_property="Times New Roman, Times, serif" face="Times New Roman, Times, serif" size="4">(Sungei Patani)</font><font    size="4"> इसका दूसरा मुख्य नगर है। मलय राज्यसंघ के अंतर्गत यहाँ सर्वाधिक चावल उत्पन्न होता है। इसकी अन्य उपजें रबर, नारियल तथा टैपियोका </font><font padma_font_family_property="Times New Roman, Times, serif" face="Times New Roman, Times, serif" size="4">(Tapioca)</font><font    size="4"> है। (न. कि. सिं.)</font></p><font  size="4">
<b>
</b></font><font size="2"><p padma_font_family_property="serif">�</p></font></body></html>