<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >जहाँदारशाह</b></font><font    size="4"> 
  मुगल सम्राट्। 
  बहादुरशाह 
  का ज्येष्ठ पुत्र जहाँदारशाह 
  १६६१ में उत्पन्न हुआ। पिता 
  की मृत्यु के पश्चात् 
  सत्ता के लिये इसे 
  अपने भाइयों से 
  संघर्ष करना 
  पड़ा। मीर बख्शी 
  जुल्फिकार खाँ 
  ने इसे सहायता 
  दी। इसका एक भाई 
  अजीम-अल-शान लाहौर 
  के निकट युद्ध 
  में मारा गया। 
  शेष दो भाइयों<font padma_font_family_property="Symbol" face="Symbol">-</font> 
  जहानशाह और 
  रफी-अल-शान को 
  पदच्युतकर सम्राट् 
  बनने में यह सफल 
  हुआ। विलासी 
  प्रकृति के जहाँदारशाह 
  ने समूचे राज्य 
  के प्रति उपेक्षा 
  बरती। १७१२ में अब्दुल्लाखाँ, 
  हुसेन अलीखाँ 
  और फर्रुखसियर 
  ने इसके विरुद्ध 
  पटना से कूच 
  किया। आगरा में 
  जहाँदारशाह 
  ने टक्कर ली। पराजित 
  होकर इसने दिल्ली 
  में जुल्फिकार 
  खाँ के पिता असदखाँ 
  के यहाँ शरण 
  ली। असदखाँ ने 
  इसे दिल्ली के किले 
  में कैद कर लिया। 
  फर्रुखसियर ने 
  विजयी होते 
  ही इसकी हत्या करवा 
  दी।</font></p>
<b></b> 
<p><font  size="5"><b></b></font></p>
</body></html>