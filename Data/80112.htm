<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p><b><span   style="font-size: 16pt; font-family: DV-TTSurekhEN;">फिनलैंड 
  </span></b><span   style="font-size: 14pt; font-family: DV-TTSurekhEN;">स्थिति : ५९</span><span padma_font_family_property="&quot;Times New Roman&quot;">°</span><span   style="font-size: 14pt; font-family: DV-TTSurekhEN;"> ४८</span><span padma_font_family_property="&quot;Times New Roman&quot;">¢</span><span   style="font-size: 14pt; font-family: DV-TTSurekhEN;"> से ७०</span><span padma_font_family_property="&quot;Times New Roman&quot;">°</span><span   style="font-size: 14pt; font-family: DV-TTSurekhEN;"> ५</span><span padma_font_family_property="&quot;Times New Roman&quot;">¢</span><span   style="font-size: 14pt; font-family: DV-TTSurekhEN;"> उ. अ. तथा २०</span><span padma_font_family_property="&quot;Times New Roman&quot;">°</span><span   style="font-size: 14pt; font-family: DV-TTSurekhEN;"> ३३</span><span padma_font_family_property="&quot;Times New Roman&quot;">¢</span><span   style="font-size: 14pt; font-family: DV-TTSurekhEN;"> से ३१</span><span padma_font_family_property="&quot;Times New Roman&quot;">°</span><span   style="font-size: 14pt; font-family: DV-TTSurekhEN;"> ३५</span><span padma_font_family_property="&quot;Times New Roman&quot;">¢</span><span   style="font-size: 14pt; font-family: DV-TTSurekhEN;"> पू. दे.। यह यूरोप में रूस और स्वीडन 
  के मध्य में स्थित एक देश है। सन् १९१७ में रूसी क्रांति के बाद यह 
  स्वतंत्र घोषित कर दिया गया था। इसके पश्चिम में स्वीडन, उत्तर 
  तथा पश्चिम-उत्तर में नॉव, उत्तर-पूर्व में रूस, दक्षिण में फिनलैंड 
  की खाड़ी और पश्चिम में बोथेनिया की खाड़ी स्थित है। इसका 
  कुल क्षेत्रफल ३,३७,००९ वर्ग किमी. है। यह १२ प्रांतों में बँटा है।</span></p>
<p><b><span   style="font-size: 14pt; font-family: DV-TTSurekhEN;">धरातल 
  </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> फिनलैंड का दक्षिणी तथा 
  पश्चिमी भाग सागरतटीय मैदानों से युक्त है। इसके मध्य भाग 
  में हिर्मयुग में बनी लगभग ३५,५०० झीलें हैं। सैमा (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Saima</span><span   style="font-size: 14pt; font-family: DV-TTSurekhEN;">) सबसे बड़ी झील है। उत्तरी भाग ऊँचा तथा 
  वनों से ढका है। समुद्री तट कटा फटा तथा छोटे छोटे ३०,००० 
  से भी अधिक द्वीपों से युक्त है।</span></p>
<p><b><span   style="font-size: 14pt; font-family: DV-TTSurekhEN;">जलवायु</span></b><span style="font-size: 14pt; font-family: DV-TTSurekhEN;"> </span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ की जलवायु सम है। शीत ऋतु 
  में यहाँ का ताप हिमांक से नीचे रहता है, किंतु गल्फस्ट्रीम गरम 
  धारा के कारण तट जमने नहीं पाता। यहाँ की वर्षा का औसत 
  २१ इंच है, जो अधिकांशत: बर्फ के रूप में होती है।</span></p>
<p><b><span   style="font-size: 14pt; font-family: DV-TTSurekhEN;">जनसंख्या 
  एवं प्रमुख नगर </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ की जनसंख्या ४४,७६,९०० (१९६०) है। 
  हेलसिंकी (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Helsinki</span><span   style="font-size: 14pt; font-family: DV-TTSurekhEN;"> जनसंख्या ४,६७,३७१) यहाँ 
  की राजधानी है। हेलिसिंकी के अलावा आबो, टमीफॉर्स तथा विबार्ग 
  प्रमुख नगर हैं। फिन्नी और स्वीड यहाँ की प्रमुख भाषाएँ हैं।</span></p>
<p><b><span   style="font-size: 14pt; font-family: DV-TTSurekhEN;">कृषि 
  </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> कृषि थोड़ी मात्रा में 
  अधिकतर समुद्र तट, नदियों की घाटियों तथा झीलों के तटीय 
  प्रदेशों में ही होती है। राई यहाँ की प्रमुख उपज है तथा जौ, 
  आलू, जई, गेहूँ, चुकंदर आदि का भी उत्पादन होता है।</span></p>
<p><b><span   style="font-size: 14pt; font-family: DV-TTSurekhEN;">वन 
  </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ की आधी से अधिक 
  भूमि शंकुधारी टैगा नामक वनों से ढकी है। यूरोप में सबसे 
  अधिक इमारती लकड़ी यहाँ से प्राप्त होती है। चीड़, स्प्रूस, भूर्ज 
  प्रमुख वृक्ष हैं।</span></p>
<p><b><span   style="font-size: 14pt; font-family: DV-TTSurekhEN;">खनिज 
  </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ पर केवल एक ही 
  स्थान पर थोड़ा लोहा पाया जाता है। कुछ मात्रा में कोयला, पाइराइट, 
  ताँबा, जिंक, निकल आदि मिलता है। जलशक्ति यहाँ पर्याप्त मात्रा 
  में उपलब्ध है।</span></p>
<p><b><span   style="font-size: 14pt; font-family: DV-TTSurekhEN;">उद्योग 
  धंधे </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ प्लाईवुड, कागज, लुग्दी, काष्ठमंड 
  तथा लकड़ी की वस्तुओं का निर्माण होता है। लोहे एवं इस्पात 
  के उद्योग टैंपीयर के पास स्थित है। सूती तथा ऊनी कपड़ों का 
  भी निर्माण होता है।</span></p>
<p><b><span   style="font-size: 14pt; font-family: DV-TTSurekhEN;">यातायात</span></b><span style="font-size: 14pt; font-family: DV-TTSurekhEN;"> </span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> कम तथा बिखरी जनसंख्या, असम धरातल 
  तथा कठोर जलवायु के कारण यातायात में कम उन्नति हो पाई 
  है। जलमार्गों द्वारा लकड़ी ढुलाई का काम अधिक होता है। केवल 
  दक्षिणी भाग में यातायात उन्नत है तथा बड़े बड़े नगर रेलों से 
  जुड़े हैं।</span></p>
<p><b><span   style="font-size: 14pt; font-family: DV-TTSurekhEN;">व्यापर 
  </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ का व्यापार वनों 
  तथा पशुओं पर निर्भर है। मशीनें, वस्त्र, खाद्यान्न, खनिज तेल एवं 
  अन्य तेल, धातुओं रसायनकों तथा दवाइयों का आयात होता 
  है तथा टिंबर और इसके उत्पाद, दूध तथा मक्खन, दफ्ती और 
  कागज, लुग्दी, मशीनों आदि का निर्यात प्रमुख है।</span></p>
<p><b><span   style="font-size: 14pt; font-family: DV-TTSurekhEN;">जीवजंतु 
  </span></b><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> यहाँ चरागाह अधिक होने से घोड़े, 
  गाएँ, भैंसे, भेड़े, सूअर, मुर्गियाँ आदि पाली जाती हैं। झीलों में 
  मछलियों का शिकार भी किया जाता है। जंगली जानवरों में समूरधारी 
  जीव मिलते हैं। बारहसिंगा (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">elk</span><span   style="font-size: 14pt; font-family: DV-TTSurekhEN;">), लोमड़ी एवं बीवर प्रमुख 
  जंतु हैं।</span></p>
</body></html>