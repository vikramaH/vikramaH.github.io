<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >ईश्वरदास (कवि) </b></font><font   >सत्यवतीकथा
 नामक पुस्तक का रचयिता। उक्त पुस्तक दिल्ली के बादशाह सिकंदर शाह (सं. 
१५४६-१५७४) के समय में लिखी गई। आचार्य रामचंद्र शुक्ल ने सत्यवतीकथा को 
अवधी की सबसे पुरानी रचना माना है (हिंदी साहित्य का इतिहास, शुक्ल, १६वाँ 
पुनर्मुद्रण, पृ. १३०)। पुस्तक दोहे चौपाइयों में लिखी गई है। पाँच-पाँच 
चौपाइयों (अर्धालियों) पर एक दोहा है। ५८वें दोहे पर पुस्तक समाप्त हो जाती
 है। भाषा अयोध्या के आसपास की ठेठ अवधी है और कहानी का रूप रंग सूफी 
आख्यानों जैसा है जिसका आरंभ यद्यपि व्यास जनमेजय के संवाद से पौराणिक ढंग 
पर होता है, तथापि जो अधिकतर कल्पित, स्वच्छंद और मार्मिक ढंग पर रची गई 
है।	(कै.चं.श.)</font></p>
<font size="2"></font></body></html>