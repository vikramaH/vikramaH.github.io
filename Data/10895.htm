<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><b><font    size="4">आनंदलहरी</font><font > 
  </font></b><font   >भगवती 
  भुवनेश्वरी की 
  स्तुति में विरचित 
  १०३ स्तोत्रों का यह 
  संग्रह है जिसे 
  आद्य शंकराचार्य 
  की कृति कहा 
  जाता है। इसका 
  'सौंदर्यलहरी' 
  नाम विशेष प्रसिद्ध 
  है। कुछ विद्वानों 
  का अब यह मत हो 
  चला है कि यह 
  रचना बाद के 
  किसी शंकराचार्य 
  की है किंतु जनमत 
  अभी इस पक्ष में नहीं 
  है। काव्य की दृष्टि 
  से तो यह रचना 
  सौंदर्यपूरति 
  है ही, तांत्रिक 
  रहस्यों के समावेश 
  के कारण इसमें 
  दुरूहता भी भरी 
  हुई है। आश्चर्य 
  होता है कि आद्य 
  शंकराचार्य 
  ने अपनी ३२ वर्षों 
  की अल्पायु में अन्य 
  कृतियों, यात्राओं 
  आदि के बीच समय 
  निकालकर इसकी 
  रचना कैसे की। 
  भारत के सभी 
  मतानुयायी 
  और भाषायी 
  क्षेत्रों में इसका 
  समादर है तथा 
  कई विदेशी भाषाओं 
  में भी इसका अनुवाद 
  हो चुका है। भुवनेश्वरी 
  (पार्वती) के स्तुतिरूप 
  में कहे गए इन १०३ श्लोकों 
  में महान् तांत्रिक 
  ज्ञान निहित है।</font></p>
<font > 
<p  >इसका ११वां श्लोक 
  विशेष महत्वपूर्ण 
  है (तंत्रशास्त्र की 
  दृष्टि से) जिसमें 
  ४३ दलोंवाले 'श्रोयंत्र' 
  का वर्णन है। मध्य 
  में बिंदु के स्थान 
  पर शिव हैं। इसके 
  बाद चतुरस्र यंत्र 
  में श्रीकंठ आदि 
  चार शंकर, पाँच 
  कोणों में पाँच 
  शिवयुवती, इसके 
  बाद नौ कोणों 
  में नौ मूल प्रकृति 
  और बाद के आठ 
  कोणों में कुसुमा 
  आदि आठ देवियाँ। 
  तब १६ कोणों में 
  श्री आदि १६ देवियाँ 
  और फिर तीन 
  रेखाओं में चतुर्द्वार। 
  इस प्रकार ४३ कोणों 
  को माँ भुवनेश्वरी 
  के चरण बतलाकर 
  प्रत्येक कोण में 
  एक देवी की स्थापना 
  की गई है। यह 
  तांत्रिकों के 
  अध्ययन साधना की 
  सामग्री प्रस्तुत 
  करता है।</p>
<p  >कुछ पांडुलिपियों 
  में केवल १०० स्तांत्र 
  मिलते हैं।	(स.)</p>
</font>
<p><b><font  size="4"></font></b></p>
</body></html>