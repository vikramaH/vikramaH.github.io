<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गलनीय धातु </b></font><font    size="4">कुछ
 मिश्रधातुएँ, जो सरलता से निम्न ताप पर ही पिघल जाती हैं। गलनीय धातु कही 
जाती हैं। ऐसी मिश्रधातुओं में साधारणतया बिस्मथ बंग, सीस, कैडमियम या पारा
 रहते हैं। वंग, सीस अथवा इनसे प्राप्त मिश्रधातुओं में विशेष अनुपात में 
विस्मथ मिलाने से गलनांक कम हो जाता है। ऐसी कुछ तृतीयक </font><font padma_font_family_property="Times New Roman, Times, serif" face="Times New Roman, Times, serif" size="4">(Ternary) </font><font    size="4">धातुओं का गलनांक पानी के उबलने के ताप से भी कम है। न्यूटन की धातु </font><font padma_font_family_property="Times New Roman, Times, serif" face="Times New Roman, Times, serif" size="4">(Newton s metal)</font><font    size="4">, जिसमें ५०</font><font padma_font_family_property="Times New Roman, Times, serif" face="Times New Roman, Times, serif" size="4">%</font><font    size="4"> विस्मथ के साथ ३१.२५ </font><font padma_font_family_property="Times New Roman, Times, serif" face="Times New Roman, Times, serif" size="4">% </font><font    size="4">सीस तथा १८.७५</font><font padma_font_family_property="Times New Roman, Times, serif" face="Times New Roman, Times, serif" size="4">%</font><font    size="4"> वंग रहता है, ९८ से ० पर पिघलती है। इन्हीं धातुओं से प्राप्त रोज़ </font><font padma_font_family_property="Times New Roman, Times, serif" face="Times New Roman, Times, serif" size="4">(Rose) </font><font    size="4">दार्सेट </font><font padma_font_family_property="Times New Roman, Times, serif" face="Times New Roman, Times, serif" size="4">(D Arcet) </font><font    size="4">तथा लिचेनबर्ग </font><font padma_font_family_property="Times New Roman, Times, serif" face="Times New Roman, Times, serif" size="4">(Lichtenberg) </font><font    size="4">की
 धातुएँ भी कम ताप पर गलनीय हैं। इनमें ५० भाग बिस्मथ के साथ विविध मात्रा 
में वंग और सीस रहते हैं। इनमें कैडमियम मिलाने पर और भी कम ताप पर 
पिघलनेवाली चतुर्थक </font><font padma_font_family_property="Times New Roman, Times, serif" face="Times New Roman, Times, serif" size="4">(qwarternary) </font><font    size="4">धातुएँ प्राप्त होती हैं। सारा मिलाने से भी गलनांक कम हो जाता है। </font></p><p>
<font    size="4">बुड की धातु </font><font padma_font_family_property="Times New Roman, Times, serif" face="Times New Roman, Times, serif" size="4">(Wood s metal) </font><font    size="4">में
 जो ७१ सें. पर पिघलता है, ५० भाग बिस्मथ, २५ भाग सीस, १२.५ भाग कैडमियम और
 १२.५ भाग वंग रहते हैं। इन्हीं चारों धातुओं से लिपोविट्ज </font><font padma_font_family_property="Times New Roman, Times, serif" face="Times New Roman, Times, serif" size="4">(Lipowitz) </font><font    size="4">धातु भी प्राप्त होती है।</font></p><p>
<font    size="4">ये मिश्रधातुएँ बायलर के सुरक्षाडाट, </font><font padma_font_family_property="Times New Roman, Times, serif" face="Times New Roman, Times, serif" size="4">(safety plug)</font><font    size="4"> स्वाचालित छिड़काव करने वाले </font><font padma_font_family_property="Times New Roman, Times, serif" face="Times New Roman, Times, serif" size="4">(automatic sprinkler) </font><font    size="4">तथा
 अग्नि से बचाव के अन्य उपकरणों में प्रयुक्त होती हैं। ताप की निश्चित 
सीमा से ऊँचा होने पर इन धातुओं से निर्मित डाट गल जाते हैं। जैसे आग लगने 
पर, अथवा विशेष ऊंचा ताप होने पर पानी के नल में लगे ऐसे डाट के गलने से 
पानी का प्रवाह स्वयं ही आरंभ हो जाता है। अन्य महत्वपूर्ण कार्यो में, 
जैसे विद्युत् का फ्यूज़, सोल्डर तथा गैसप्रवाह के रोक बनाने और पतली नली 
को मोड़ने में भी इन धातुओं का उपयोग होता है। पारेवाली ऐसी मिश्र धातुएँ 
शरीर के विभिन्न अंगों के साँचे बनाने में काम आती हैं।</font></p>
<font  size="4"> 
<p  >सं. ग्रं.- जे. एफ. थॉर्प 
  और एम. ए. ह्वाइटले: 
  थॉर्प्स डिक्शनरी 
  ऑव ऐप्लाइड केमिस्ट्री 
  ; चार्ल्स डी० हॉजमैन 
  : हैंडबुक ऑव केमिस्ट्री 
  ऐंड फ़िजिक्स।</p>
<p  > ( विंध्यावासिनी 
  प्रसाद.)</p>
</font><font size="2"></font>
</body></html>