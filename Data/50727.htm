<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >दंतचिकित्सा</b></font><font    size="4"> (</font><font padma_font_family_property="Times New Roman, Times, serif" face="Times New Roman, Times, serif" size="4">Dentistry</font><font    size="4">)
 स्वास्थ्यसेवा की वह शाखा है, जिसका संबंध मुख के भीतरी भाग और दाँत आदि 
की आकृति, कार्यकरण, रक्षा तथा सुधार और इन अंगों तथा शरीर के अंत:संबंध से
 है। इसके अंतर्गत शरीर के रोगों के मुख संबंधी लक्षण, मुख के भीतर के रोग,
 घाव, विकृतियाँ, त्रुटियाँ, रोग अथवा दुर्घटनाओं से क्षतिग्रस्त दाँतों की
 मरम्मत और टूटे दाँतों के बदले कृत्रिम दाँत लगाना, ये सभी बातें आती हैं।
 इस प्रकार दंतचिकित्सा का क्षेत्र लगभग उतना ही बड़ा है, जितना नेत्र या 
त्वचाचिकित्सा का। इसका सामाजिक महत्व तथा सेवा करने का अवसर भी अधिक है। 
दंतचिकित्सक का व्यवसाय स्वतंत्र संगठित है और यह स्वास्थ्यसेवाओं का 
महत्वपूर्ण विभाग है। दंतचिकित्सा की कला और विज्ञान के लिये मुख की 
संरचना, दाँतों की उत्पत्ति विकास तथा कार्यकरण और इनके भीतर के अन्य अंगों
 और ऊतकों तथा उनके औषधीय, शल्य तथा यांत्रिक उपचार का समुचित ज्ञान आवश्यक
 है।</font></p><font  size="4">
<p  >दंतविज्ञान की बढ़ती हुई 
जटिलताओं के कारण इसमें कई एक विशेषताएँ उत्पन्न हो गई हैं, ठीक उसी प्रकार
 जैसे सामान्य आयुर्विज्ञान (मेडिसिन) में। इसकी कुछ शाखाएँ नीचे वर्णित 
हैं :</p>
</font><p><font    size="4"><b  >मुख की शल्यचिकित्सा</b> (</font><font padma_font_family_property="Times New Roman, Times, serif" face="Times New Roman, Times, serif" size="4">Oral Surgery</font><font    size="4">)
 -- यह दंतचिकित्सा की वह शाखा है, जिसके अंतर्गत जबड़े का भंग अथवा अन्य 
क्षति या मुख के भीतरी भार्गों, जैसे दाँत, जबड़े और पास की संरचनाओं के 
विकास की वे विकृतियाँ तथा रोग संमिलित हैं जो शल्यचिकित्सा से अच्छे किए 
जा सकते हैं। मुखचिकित्सक के क्षेत्र में फटे तालू को बंद करना, कटे होंठ 
को टाँकना और बाहर से घुसे पदार्थों को निकालना आदि सभी संमिलित हैं।</font></p><p>
<font    size="4"><b  >कृत्रिम दंत</b> स्थापना (</font><font padma_font_family_property="Times New Roman, Times, serif" face="Times New Roman, Times, serif" size="4">Prosthetics</font><font    size="4">)
 -- यह दंतचिकित्सा की वह शाखा है जिसका संबंध मानव दाँतों तथा उससे संबद्ध
 भागों के स्थान पर कृत्रिम दाँत आदि लगाने से है। इसके अंतर्गत नकली 
दंतसमूह (</font><font padma_font_family_property="Times New Roman, Times, serif" face="Times New Roman, Times, serif" size="4">artificial denture</font><font    size="4">), शल्य द्वारा रिक्त स्थानों में दाँत लगाना (</font><font padma_font_family_property="Times New Roman, Times, serif" face="Times New Roman, Times, serif" size="4">surgical prosthesis</font><font    size="4">), खंडित दाँतों को ठीक करना (</font><font padma_font_family_property="Times New Roman, Times, serif" face="Times New Roman, Times, serif" size="4">obturation</font><font    size="4">),
 दंतमूलों पर दाँत बैठाना, सेतु बनाना और दाँत सजाना आते हैं। गत बीस 
वर्षों में इस शाखा में बड़ी प्रगति हुई है। शीघ्र प्रगति और नवीन तकनीकों 
के विकास के कारण, पुरानी सभी विधियाँ प्राय: लुप्त हो गई हैं। इन नवीन 
उपकरणों का निर्माण करने के लिये मुख संबंधी अंगरचना, ऊतक विज्ञान और 
शरीरक्रिया विज्ञान इत्यादि का ज्ञान आवश्यक है। रोगी की हानि तीन प्रकार 
की होती है, अर्थात् शरीररचनात्मक, शरीरक्रियात्मक और मन:शारीरिक (</font><font padma_font_family_property="Times New Roman, Times, serif" face="Times New Roman, Times, serif" size="4">psychosomatic</font><font    size="4">)।
 दंतचिकित्सा की इस शाखा के विशेषज्ञ का कार्य केवल इतना ही नहीं है कि वह 
यांत्रिक रीति से दाँत बैठा दे, परंतु यह भी है कि वह रोगी की अन्य 
क्षतियों की पूर्ति करे और उसे फिर पहले जैसा चंगा बना दे।</font></p><p>
<font    size="4"><b  >दंतशोधन</b> (</font><font padma_font_family_property="Times New Roman, Times, serif" face="Times New Roman, Times, serif" size="4">Orthodontia</font><font    size="4">)
 -- इस शाखा में दाँत तथा जबड़ों के असामान्य संबंध तथा इसके कारण उत्पन्न 
मुखड़े की विकृतियों का संशोधन और रोकथाम है। इस शाखा का विशेषज्ञ इन 
असामान्य संबंधों को, दाँतों के कार्यों को जबड़े और मुखड़े की अस्थियों और 
पेशियों की प्राकृतिक सीमाओं के भीतर रखकर, उचित कार्यकरण उत्पन्न करके ठीक
 करता है। जबड़ों तथा मुखड़े की पेशियों और अस्थियों का कितना विकास हुआ है, 
इसी पर दाँतों की चाल निर्भर है। दंतशोधन उपकरणों, अथवा असामान्य आदतों के 
संशोधन से, स्थायी लाभ तभी उत्पन्न होता है जब यह उपकरण, या नवीन आदत, इतने
 समय तक काम करती रहे कि अस्थि और पेशियों में संबंध स्थिर हो जाए।</font></p><p>
<font    size="4"><b  >परिदंतविज्ञान</b> (पेरियोडॉन्शिया, </font><font padma_font_family_property="Times New Roman, Times, serif" face="Times New Roman, Times, serif" size="4">Periodontia</font><font    size="4">)
 -- इस शाखा में दाँत को सहारा देनेवाले अंगों के रोगों और त्रुटिमय 
परिवर्तन को रोकना और उनकी चिकित्सा करना आता है। ये अंग ऐडव्योलर प्रोसेस,
 (</font><font padma_font_family_property="Times New Roman, Times, serif" face="Times New Roman, Times, serif" size="4">Adveolar process</font><font    size="4">), जिनजिवी, (</font><font padma_font_family_property="Times New Roman, Times, serif" face="Times New Roman, Times, serif" size="4">Gingivae</font><font    size="4">), सिमेंटम (</font><font padma_font_family_property="Times New Roman, Times, serif" face="Times New Roman, Times, serif" size="4">Cementum</font><font    size="4">) और पेरिसिमेंटम (</font><font padma_font_family_property="Times New Roman, Times, serif" face="Times New Roman, Times, serif" size="4">Pericementum</font><font    size="4">)
 हैं। सामूहिक रूप से ये भाग परिदंत (पेरियडोंथियम) कहलाते हैं। परिदंत 
ऊतकों के स्वस्थ बने रहने पर ही दाँतों का स्थायी रहना बहुत कुछ निर्भर है।
 परिदंतकला (</font><font padma_font_family_property="Times New Roman, Times, serif" face="Times New Roman, Times, serif" size="4">periodontal membrane</font><font    size="4">) का नष्ट होना ही पेरियोडॉण्टोक्लेशिया नामक रोग है। इसी को साधारण भाषा में मसूड़ों का सड़ना (पाइरिया, </font><font padma_font_family_property="Times New Roman, Times, serif" face="Times New Roman, Times, serif" size="4">pyorrhoea</font><font    size="4">) कहते हैं।</font></p><p>
<font    size="4"><b  >बालदंत विज्ञान</b> (पेडोडॉन्शिया, </font><font padma_font_family_property="Times New Roman, Times, serif" face="Times New Roman, Times, serif" size="4">Pedodontia</font><font    size="4">)
 -- इस शाखा में बच्चों की दंतचिकित्सा आती है। इसमें बच्चों के मुख और 
दाँतों का अध्ययन और उपचार किया जाता है और यह प्रौढ़ों के उपचारादि से 
भिन्न है।</font></p><p>
<font    size="4"><b  >एंडोडाँण्टिक्स</b> (</font><font padma_font_family_property="Times New Roman, Times, serif" face="Times New Roman, Times, serif" size="4">Endodontics</font><font    size="4">)
 -- दंतचिकित्सा की नई शाखा है। इसके अंतर्गत प्राणरहित दाँतों की जड़ों का 
उपचार और भरना आते हैं। इन क्रियाओं से दाँत जबड़ों में दृढ़ हो जाते हैं, 
जिससे वे काटने और चबाने के काम आ सकते हैं।</font></p><p>
<font    size="4"><b  >दंत एक्स-रश्मि-लेखन</b> (डेंटल रेडियोग्राफी, </font><font padma_font_family_property="Times New Roman, Times, serif" face="Times New Roman, Times, serif" size="4">Dental Radiography</font><font    size="4">)
 -- रोग के निदान में एक्स रश्मियाँ बहुत महत्वपूर्ण हैं। इनसे रोग की 
चिकित्सा भी हो सकती है; ठीक वैसे ही जैसे सामान्य आयुर्विज्ञान में। परंतु
 इनका अधिक प्रयोग विशेष रोगों के निदान में ही किया जाता है।</font></p><font  size="4">
<p  ><b  >लोकस्वास्थ्य दंतचिकित्सा</b>
 -- इस शाखा में पूरे समाज की दंत-स्वास्थ्य-समस्याओं पर विचार किया जाता 
है। इसका उद्देश्य यह है कि समाज संगठित रूप से ऐसा प्रयत्न करे कि दाँतों 
की क्षमता बढ़ जाय और रोग होने न पाएँ। दाँतों के रोग व्यक्तियों के विशेष 
समूह में ही नहीं होते। ये रोग सभी को हो सकते हैं, चाहे वह स्त्री हो या 
पुरुष, उसकी आयु कुछ भी हो और वह किसी भी जाति का हो। इसलिये दाँतों के रोग
 का महत्व सर्वव्यापी है।</p>
</font><p><font    size="4"><b  >भारत में दंतचिकित्सा</b>
 -- भारत में दंतचिकित्सकों और उनके सहायकों की बड़ी कमी है। यहाँ प्रथम 
श्रेणी में केवल ६५५ दंतचिकित्सक हैं और द्वितीय श्रेणी में २,४७३। 
स्वास्थ्य संगठन और स्वास्थ्य परिस्थितियों के संरक्षण के लिये सरकार ने 
भोर समिति नियुक्त की थी। उसका प्रतिवेदन १९४६ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">
 में उपस्थित किया गया था। उसकी संस्तुति है कि ५,००० व्यक्तियों के पीछे 
एक दंतचिकित्सक अवश्य होना चाहिए, यद्यपि पाश्चात्य देशों में ३,००० 
व्यक्तियों के पीछे कम से कम एक दंतचिकित्सक परमावश्यक समझा जाता है। भोर 
समिति की संस्तुति के अनुसार ३०-३५ वर्षों में ७५,००० दंतचिकित्सकों की 
आवश्यकता पड़ेगी। फलत: इस काल में कम से कम ढाई हजार दंतचिकित्सक प्रति वर्ष
 प्रशिक्षित करने पड़ेंगे। ऐसा तभी संभव है जब २५ दंतचिकित्सक विद्यालय खोले
 जायँ, जिसमें प्रति वर्ष १०० विद्यार्थी भरती किए जायँ। इस समय ४,००,००० 
व्यक्तियों के पीछे केवल एक दंतचिकित्सक है। न्यूज़ीलैंड में पहले इसी 
प्रकार दंतचिकित्सकों की कमी थी और उसकी पूर्ति दंतचिकित्सक परिचारिकाओं के
 प्रशिक्षण से की गई। उनका प्रशिक्षण दो वर्ष तक होता था। उनकी न्यूनतम 
योग्यता यह थी कि वे हाई स्कूल परीक्षा पास हों। इन परिचारिकाओं में इतनी 
योग्यता आ जाती थी कि वे दंतचिकित्सा की सरलतम क्रियाएँ कर सकें। साधारण 
दंतचिकित्सक का अधिकतर समय इन्हीं सरल क्रियाओं में लग जाता है। इनमें 
विशेष निपुणता की आवश्यकता नहीं होती। भारत में बहुत से हाई स्कूल उत्तीर्ण
 व्यक्ति बेकार बैठे रहते हैं। उनमें से कई एक इस काम को सुगमता से सीख 
सकते हैं। प्रशिक्षित होने पर वे योग्य दंतचिकित्सकों की देखरेख में 
अस्पतालों तथा दाँत के स्कूलों में सहायक का काम कर सकते हैं। ऐसे 
व्यक्तियों को 'दंतरक्षक' कहा जा सकता है। उन्हें सरकारी खर्च से 
प्रशिक्षित किया जा सकता है, और उनसे अनुबंध लिखा लिया जा सकता है कि वे 
पाँच से दस वर्ष तक अवश्य काम करेंगे।</font></p><font  size="4">
<p  >संस्तुति की गई है कि तीन प्रकार के व्यक्ति प्रशिक्षित किए जायँ :</p>
<p  >(१) दंतचिकित्सक</p>
<p  >(२) दंतरक्षक</p>
<p  >(३) दंतयांत्रिक</p>
</font><p><font    size="4">दंतचिकित्सकों
 का प्रशिक्षण आयुर्वेज्ञानिक तथा दंतविद्यालयों में हो और शेष व्यक्तियों 
का प्रशिक्षण केवल दंतविद्यालयों मे। भोर समिति की एक संस्तुति यह भी है कि
 दंतचिकित्सा शिक्षा सब स्थानों पर एक ही स्तर की हो। यह कार्यरूप में 
परिणत कर दी गई है। कुछ संस्तुतियाँ एम</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> डी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> एस</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">
 (मास्टर ऑव डेंटल सर्जरी) नामक उपाधि के लिये थीं। उन्हें धीरे धीरे अवसर 
के अनुसार कार्यरूप में परिणत किया जा सकता है। दंतविषयक विधान के बारे में
 संस्तुतियाँ मान ली गई हैं और दंतचिकित्सक अधिनियम स्वीकृत हो गया है।</font></p><p>
<font    size="4"><b  >भारत की दंतपरिषद्</b> -- सन् १९४८ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">
 के दंतचिकित्सक विधान के अनुसार यह परिषद् स्थापित हुई थी। इसे इस व्यवसाय
 को नियंत्रित करने और नियम बनाने का अधिकार है। यह परिषद् 
दंत-चिकित्सा-शिक्षा का भी नियंत्रण करती है और इस प्रकर शिक्षा का स्तर 
सदा समान रूप से ऊँचा रहता है। प्रत्येक संस्था को, जो दंतचिकित्सा संबंधी 
उपाधियाँ देती है, इस परिषद् के माँगने पर अपने पाठ्यक्रम और परीक्षाओं के 
बारे में ब्यौरेवार सूचना देनी पड़ती है। यदि उनका परीक्षास्तर संतोषजनक 
नहीं होता तो संस्था की मान्यता छीन ली जा सकती है।</font></p><font  size="4">
<p  ><b  >राज्य दंतचिकित्सा परिषद्</b>
 -- प्रत्येक राज्य में अपनी निजी दंतचिकित्सा परिषद् है, जिसके सदस्य 
अंशत: चुने जाते हैं और अंशत: मनोनीत होते हैं। इसका कार्य अपने प्रांत में
 व्यवसाय को नियंत्रित करना और यह देखना है कि आचारिक स्तर पर्याप्त ऊँचा 
रहे।</p>
<p  ><b  >पंजीकरण</b>
 -- इस परिषद् में एक पंजिका रहती है, जिसे भारतीय दंतचिकित्सक पंजिका कहते
 हैं। इसके दो खंड हैं। प्रथम खंड (खंड ए) में उन सब दंतचिकित्सकों के नाम 
लिखे जाते हैं, जिन्हें मान्यता प्राप्त दंतचिकित्सा उपाधियाँ मिली हैं। 
द्वितीय खंड (खंड बी) में उनके नाम रहते हैं, जिनके पास ऐसी कोई उपाधि नहीं
 है। दंतयांत्रिकों और दंतरक्षकों की भी पंजिकाएँ रखी जाती हैं।</p>
</font><p><font    size="4"><b  >दंतचिकित्सा शिक्षा</b> -- भारत में प्रथम दंतचिकित्सा शाला सन् १९२० ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> में कलकत्ते में खोली गई थी। १९२६ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> में दूसरी शाला कराची में खुली। नैयर दंतचिकित्सा विद्यालय १९३३ ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> में खुला। सन् १९३६ में लाहौर के डे मॉण्टमोरेंसी कॉलेज ऑव डेंटिस्ट्री में बी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> डी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> एस</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> उपाधि के लिये नियमित शिक्षा आरंभ हुई। सन् १९४५ में एम</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> डी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> एस</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4">
 उपाधि के लिये पढ़ाई प्रारंभ की गई। सन् १९४९ में उत्तर प्रदेश में एक 
दंतचिकित्सा विद्यालय, लखनऊ में खोला गया और किंग जॉर्ज मेडिकल कॉलेज से 
संबद्ध कर दिया गया। वर्तमान काल में ये सात दंतचिकित्सा विद्यालय हैं जो 
किसी न किसी विश्वविद्यालय से संबद्ध हैं : </font></p><font  size="4">
<p  >१. डेंटल कॉलेज ऐंड हॉस्पिटल, किंग जॉर्जेज़ मेडिकल कॉलेज, लखनऊ। </p>
</font><p><font    size="4">२. सर सी</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> ई</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> एम</font><font padma_font_family_property="Times New Roman, Times, serif" face="Times New Roman, Times, serif" size="4">o</font><font    size="4"> डेंटल कॉलेज, बाइकुला, बंबई। </font></p><font  size="4">
<p  >३. नैयर हॉस्पिटल डेंटल कॉलेज, लैमिंग्टन रोड, बंबई। </p>
<p  >४. कलकत्ता डेंटल कॉलेज, ११४, लोअर सर्कुलर रोड, कलकत्ता। </p>
<p  >५. पंजाब गवर्नमेंट डेंटल कॉलेज, अमृतसर। </p>
<p  >६. डेंटल विगं, मद्रास मेडिकल कॉलेज, मद्रास। </p>
<p  >७. गवर्नमेंट डेंटल कॉलेज, पटियाला। </p>
<p  >भर्ती होने के लिये न्यूनतम
 योग्यता, जीवविज्ञान सहित इंटरमीडिएट परीक्षा उत्तीर्ण हैं। पाठ्यक्रम चार
 वर्ष का है और बैचलर ऑव डेंटल सर्जरी की उपाधि मिलती है। इन सब विद्यालयों
 में पाठ्क्रम एक ही स्तर का है। दंतशल्य में मास्टर की उपाधि के लिये 
बंबई के डेंटल कॉलेज में पाठ्यक्रम चालू कर दिया गया है। </p>
<p  >दंतचिकित्सा के अध्यापक 
भारत के सभी मेडिकल कॉलेज में नियुक्त कर दिए गए हैं। इसका उद्देश्य यह है 
कि सभी आर्युवैज्ञानिक विद्यार्थी दंतशल्य के मूलाधार से परिचित हो जाएँ और
 रोगियों की देखभाल कर सकें। इंडियन काउंसिल ऑव मेडिकल रिसर्च तथा उत्तर 
प्रदेश साइंटिफ़िक रिसर्च कमेटी के तत्वावधान में दंतचिकित्सा विद्यालयों 
में दंतचिकित्सा संबंधी अनुसंधान भी हो रहा है। </p>
<p  ><b  >सेनाओं में दंतचिकित्सा</b>
 -- आर्मी डेंटल कोर, आर्मी मेडिकल कोर की भगिनी शाखा है। मेडिकल कोर के 
प्रधान को कर्नल की पदवी मिली रहती है और वह दंतसेवाओं का उपनिदेशक 
(डेप्युटी डाइरेक्टर) भी कहलाता है। नाविक और वायुसेनाओं में पृथक् 
दंतविभाग होते हैं। दंतचिकित्सा की विविध शाखाओं के लिये पाँच विशेषज्ञ 
होते हैं। दंतयांत्रिक और दंतरक्षकों के प्रशिक्षण के लिये आर्म्ड फोर्सेज़ 
मेडिकल कॉलेज, पूना, में पढ़ाई होती है। भर्ती पहले अल्प काल के कमीशन के 
लिये होती है। इनमें से कुछ चुने हुए अभ्यर्थियों को स्थायी कमीशन दिया 
जाता है। </p>
<p  ><b  >दंतसंघ</b>
 -- सन् १९४६ से पूर्व केवल थोड़े से स्वतंत्र दंतसंघ थे, जो लाहौर, 
कलकत्ता, बंबई और कराची के दंतचिकित्सा विद्यालयों से संबंद्ध थे। जनवरी, 
१९४६ में इन समस्त संघों को एक में संयोजित करके अखिल भारतीय दंतचिकित्सक 
संघ (ऑल इंडिया डेंटल एसोसिएशन) स्थापित किया गया। अधिक समुन्नत देशों में 
दंतचिकित्सा की प्रत्येक विशेषज्ञ शाखा के लिये पृथक् संघ होते हैं। </p>
</font>
<p><font    size="4"><b  >दंतचिकित्सा 
  साहित्य</b> -- संसार 
  में दंतचिकित्सा 
  पर अनेक पुस्तकें 
  और पत्रिकाएँ 
  प्रकाशित होती 
  हैं, जिनमें युनाइटेड 
  स्टेंट्स, अमरीका, 
  और ग्रेट ब्रिटेन 
  अग्रगामी हैं। भारत 
  में 'दि जर्नल ऑव 
  ऑल इंडिया डेंटल 
  ऐसोसिएशन' नामक 
  एक पत्रिका प्रकाशित 
  होती है। 	</font><font padma_font_family_property="Times New Roman, Times, serif" face="Times New Roman, Times, serif" size="4">[</font><font    size="4"> 
  त्रिभुवननाथ 
  चावला</font><font padma_font_family_property="Times New Roman, Times, serif" face="Times New Roman, Times, serif" size="4">]</font></p>
</body></html>