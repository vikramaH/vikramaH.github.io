<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">मंझन </span></b><span   style="font-size: 14pt; font-family: DV-TTSurekhEN;"><span   style="">श्</span>हिंदी सूफी प्रेमाख्यान परंपरा के कवि 
    मंझन के जीवनवृत्त के विषय में उसकी एकमात्र कृति 'मधुमालती' 
    में संकेतित आत्मोल्लेख पर ही निर्भर रहना पड़ता है। मंझन 
    ने उक्त कृति में शहएवक्त सलीम शाह सूर, अपने गुरू शेख मुहम्मद 
    गौस एवं खिज्र खाँ का गुणानुवाद और अपने निवासस्थान तथा 
    'मधुमालती' की रचना के विषय का उल्लेख किया है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मंझन 
    ने 'मधुमालती'</span><span style="font-size: 14pt;"> </span><span   style="font-size: 14pt; font-family: DV-TTSurekhEN;">की रचना का प्रारंभ उसी वर्ष किया, जिस वर्ष 
    सलीम अपने पिता शेरशाह सूर की मृत्यु (९५२ हिजरी सन् १५४५ 
    ई०) के पश्चात् शासक बना। इसीलिए सूफी-काव्य-परंपरा 
    के अनुसार कवि ने शाह-ए-वक्त सलीम शाह सूर की अत्युक्तिपूर्ण 
    प्रशंसा की है। शत्तारी संप्रदायी सूफी संत शेख मुहम्मद गौस 
    के मंझन के गुरू थे। जिनका पर्याप्त प्रभाव बाबर, हुमायूँ 
    और अकबर तक पर भी था। बड़ी निष्ठा और बड़े विस्तार के साथ 
    कवि ने अने इस गुरू की सिद्धियों की बड़ाई की है। उक्त उल्लेख 
    को देखे हुए मंझन ऐतिहासिक व्यक्ति खिज्र खाँ (नौंना) के कृपापात्र 
    जान पड़ते हैं। मंझन जाति के मुसलमान थे।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">'मधुमालती'</span><span style="font-size: 14pt;"> </span><span   style="font-size: 14pt; font-family: DV-TTSurekhEN;">का 
    रचनाकाल ९५२ हिजरी (सन् १५४५ ई०) है।<span   style="">श् </span>इसमें कनकगिरि नगर के राजा सुरजभान के पुत्र 
    मनोहर और महारस नगर नरेश विक्रमराय की कन्या मधुमालती 
    की सुखांत प्रेमकहानी कही गई है। इसमें 'जो सभ रस 
    महँ राउ रस ताकर करौं बखान</span><span style="font-size: 14pt;"> </span><span   style="font-size: 14pt; font-family: DV-TTSurekhEN;">'कविस्वीकारोक्ति के अनुसार जो 
    सभी रसों का राजा (श्रंगार) है उसी का वर्णन किया गया है, 
    जिसकी पृष्ठभूमि में प्रेम, ज्ञान और योग है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उनके 
    जीवनदर्शन की मूलभित्ति ज्ञान-योग-संपन्न प्रेम है। प्रेम की जैसी 
    असाधारण और पूर्ण व्यंजना मंझन ने की है वैसी किसी अन्य 
    हिंदी सूफी कवि ने नहीं की। उनकी कविता प्रसादगुण युक्त है। 
    </span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं०ग्रं 
    - डॉ० माता प्रसाद गुप्त : 'मधुमालती'</span><span style="font-size: 14pt;"> </span><span   style="font-size: 14pt; font-family: DV-TTSurekhEN;">मित्र 
    प्रकाशन, प्राइवेट लिमिटेड, इलाहाबाद, १९६१ ई०; डॉ धीरेंद्र 
    वर्मा तथा अन्य : हिंदी साहित्य कोश, भाग २; परशुराम चतुर्वेदी: 
    सूफी काव्य संग्रह, हिंदी साहित्य संमेलन, प्रयाग १९५१ ई०;</span></p>
  <p class="MsoNormal" style="text-align: right;" align="right"><span padma_font_family_property="&quot;Times New Roman&quot;" style="font-size: 14pt;">[</span><font  size="4"><span   style="font-size: 14pt;">उमाशंकर 
    श्नुक्ल</span></font><span padma_font_family_property="&quot;Times New Roman&quot;" style="font-size: 14pt;">]</span></p>
</div>
</body></html>