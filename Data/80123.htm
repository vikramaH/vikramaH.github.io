<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p  ><b><span   style="font-size: 16pt;">फ़िशर, एमिल 
  </span></b>(<span padma_font_family_property="DV1-TTSurekh" style="font-family: DV1-TTSurekh;">Fischer, Emil,</span> सन् 
  १८५२-१९१९) जर्मन रसायनज्ञ एवं नोबेल पुरस्कार विजेता। (१९०२ ई.) 
  फिशर अपने समय के कार्बनिक रसायन के सबसे बड़े आचार्य एवं 
  अनुसंधानकर्ता थे। इनका जन्म ९ अक्टूबर, १८५२ ई., को बॉन 
  के निकट यूस्खिर्चेन (<span padma_font_family_property="DV1-TTSurekh" style="font-family: DV1-TTSurekh;">Euskirchen</span>) 
  में हुआ था। फिशर ने केकूले (<span padma_font_family_property="DV1-TTSurekh" style="font-family: DV1-TTSurekh;">Kekule</span>) 
  तथा बेयर (<span padma_font_family_property="DV1-TTSurekh" style="font-family: DV1-TTSurekh;">Baeyer</span>) के अधीन 
  रहकर रसायन विज्ञान का अध्ययन किया। १८९२ ई. में हॉफमैन 
  के अवकाश ग्रहण करने पर फिशर बर्लिन में आचार्य पद पर नियुक्त 
  हुए और मृत्यु पर्यंत यहीं रहे। १५ जुलाई, १९१९ ई., को इनका 
  देहावसान हो गया।</p>
<p  >फ़िशर ने १८७४ ई. में डाक्टर की उपाधि प्राप्त की। १८७५ ई. में 
  इन्होंने फेनिल हाइड्रेज़ीन का संश्लेषण किया। यह फेनिल 
  हाइड्रेज़ीन शर्कराओं से संयुक्त होने की क्षमता रखता है और 
  इस प्रकार के ओसाज़ोन बनाता है जिनसे शर्कराओं को पृथक् 
  करने और उन्हें शुद्ध अवस्था में प्राप्त करने में फ़िशर को बहुत 
  सहायता मिली। इन्होंने प्यूरिन यौगिकों पर कार्य कर यश 
  का अर्जन किया। १९०२ ई. में शर्करा एवं प्यूरिन यौगिकों के महत्वपूर्ण 
  कार्य पर इनहें नोबेल पुरस्कार प्रदान किया गया। इन्होंने 
  कैफीन और थिओब्रोमिन पर कार्य किया। इन्होंने प्रोटीनों 
  से ऐमिनो अम्लों को पृथक् किया, कई प्रकार से इन अम्लों 
  को संश्लेषित किया और कई बहुपेप्टाइडों पर गवेषणा 
  आरंभ की। ये बहुपेप्टाइड, या पॉलिपेप्टाइड, प्रोटीन से 
  मिलते जुलते हैं। जीवन का रहस्य प्रोटीनों पर निर्भर है। इस 
  प्रकार फिशर ने प्रोटीन पर कार्य कर जीवन संबंधी रहस्यों को 
  समझने का एक नया मार्ग निर्देशित कर दिया। इसके बाद इन्होंने 
  टैनिन पर कार्य आरंभ किया। टैनिन की संरचना तथा संश्लेषण 
  का श्रेय फिशर को ही है। कार्बनिक रसायन में इन्होंने जो 
  कार्य किया उससे इनका नाम रसायन वैज्ञानिकों में अमर हो 
  गया है।   (सत्य प्रकाश )</p>
</body></html>