<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हिंदी भाषा और साहित्य</span></b><span   style="font-size: 14pt; font-family: DV-TTSurekhEN;"> 
    'हिंदी' शब्द विदेशियों का दिया हुआ है। फारसी में संस्कृत 
    की स ध्वनि ह हो जाती है, अत: सिंध से हिंद और सिंधी से हिंदी 
    बना। शब्दार्थ की दृष्टि से हिंद (भारत) की किसी भाषा को हिंदी 
    कहा जा सकता है। प्राचीनतम में मुसलमानों ने इसका प्रयोग 
    इस अर्थ में किया भी है पर वर्तमानकाल में सामान्यतया इसका 
    व्यवहार उस विस्तृत भूखंड को भाषा के लिए होता है जो पश्चिम 
    में जैलसमेर, उत्तर पश्चिम में अंबाला, उत्तर में शिमला से लेकर 
    नेपाल की तराई, पूर्व में भागलपुर, दक्षिण पूर्व में रायपुर 
    तथा दक्षिण पश्चिम में खंडवा तक फैली हुई है। इसके मुख्य 
    दो भेद हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    पश्चिमी हिंदी तथा पूर्वी हिंदी।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">उर्दू 
    और हिंदुस्तानी</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    के आधुनिक साहित्य की रचना खड़ी बोली में हुई है। खड़ी 
    बोली हिंदी में अरबी फारसी के मेल से जो भाषा बनी वह उर्दू 
    कहलाई। मुसलमानों ने 'उर्दू' का प्रयोग छावनी, शाही 
    लश्कर और किले के अर्थ में किया है। इन स्थानों में बोली 
    जानेवाली व्यावहारिक भाषा 'उर्दू की जबान' हुई। पहले 
    पहले बोलचाल के लिए दिल्ली के सामान्य मुसलमान जो भाषा 
    व्यवहार में लाते थे वह हिंदी ही थी। चौदहवीं सदी में मुहम्मद 
    तुगलक जब अपनी राजधानी दिल्ली से देवगिरि ले गया तब वहाँ 
    जानेवाले पछाँह के मुसलमान अपनी सामान्य बोलचाल की भाषा 
    भी अपने साथ लेते गए। प्राय: पंद्रहवीं शताब्दी में बीजापुर, 
    गोलकुंडा आदि मुसलमानी राज्यों में साहित्य के स्तर पर इस 
    भाषा की प्रतिष्ठा हुई। उस समय उत्तरभारत के मुसलमानी राज्य 
    में साहित्यिक भाषा फारसी थी। दक्षिणभारत में तेलुगू आदि द्रविड़ 
    भाषाभाषियों के बीच उत्तर भारत की इस आर्य भाषा को फारसी 
    लिपि में लिखा जाता था। इस दखिनी भाषा को उर्दू के विद्वान् 
    उर्दू कहते हैं। शुरू में दखिनी बोलचाल की खड़ी बोली के बहुत 
    निकट थी। इसमें हिंदी और संस्कृत के शब्दों का बहुल प्रयोग 
    होता था। छंद भी अधिकतर हिंदी के ही होते थे। पर सोलहवीं 
    सदी से सूफियों और बीजापुर, गोलकुंडा आदि राज्यों के दरबारियों 
    द्वारा दखिनी में अरबी फारसी का प्रचलन धीरे धीरे बढ़ने लगा। 
    फिर भी अठारहवीं शताब्दी के आरंभ तक इसका रूप प्रधानतया 
    हिंदी या भारतीय ही रहा।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १७०० के आस पास दखिनी के प्रसिद्ध कवि शम्स वलीउल्ला 'वली' 
    दिल्ली आए। यहाँ आने पर शुरू में तो वली ने अपनी काव्यभाषा 
    दखिनी ही रखी, जो भारतीय वातावरण के निकट थी। पर बाद 
    में उनकी रचनाओं पर अरबी फारसी की परंपरा प्रवर्तित हुई। 
    आरंभ की दखिनी में फारसी प्रभाव कम मिलता है। दिल्ली की परवर्ती 
    उर्दू पर फारसी शब्दावली और विदेशी वातावरण का गहरा रंग 
    चढ़ता गया। हिंदी के शब्द ढूँढकर निकाल फेंके गए और उनकी 
    जगह अरबी फारसी के शब्द बैठाए गए। मुगल साम्राज्य के पतनकाल 
    में जब लखनऊ उर्दू का दूसरा केंद्र हुआ तो उसका हिंदीपन 
    और भी सतर्कता से दूर किया। अब वह अपने मूल हिंदी से बहुत 
    भिन्न हो गई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    और उर्दू के एक मिले जुले रूप को हिंदुस्तानी कहा गया है। 
    भारत में अँगरेज शासकों की कूटनीति के फलस्वरूप हिंदी और 
    उर्दू एक दूसरे से दूर होती गई। एक की संस्कृतनिष्ठता बढ़ती 
    गई और दूसरे का फारसीपन। लिपिभेद तो था ही। सांस्कृतिक 
    वातावरण की दृष्टि से भी दोनों का पार्थक्य बढ़ता गया। ऐसी 
    स्थिति में अँगरेजों ने एक ऐसी मिश्रित भाषा को हिंदुस्तानी नाम 
    दिया जिसमें अरबी, फारसी या संस्कृत के कठिन शब्द न प्रयुक्त 
    हों तथा जो साधारण जनता के लिए सहजबोध्य हो। आगे चलकर 
    देश के राजनयिकों ने भी इस तरह की भाषा को मान्यता देने 
    की कोशिश की और कहा कि इसे फारसी और नागरी दोनों 
    लिपियों में लिखा जा सकता है। पर यह कृत्रिम प्रयास अंततोगत्वा 
    विफल हुआ। इस तरह की भाषा ज्यादा झुकाव उर्दू की ओर ही 
    था।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">पश्चिमी 
    और पूर्वी हिंदी</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">जैसा 
    ऊपर कहा गया है, अपने सीमित भाषाशास्त्रीय अर्थ में हिंदी 
    के दो उपरूप माने जाते हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    पश्चिमी हिंदी और पूर्वी हिंदी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पश्चिमी 
    हिंदी के अंतर्गत पाँच बोलियों हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    खड़ी बोली, बांगरू, ब्रज, कन्नौजी और बुंदेली। खड़ी बोली 
    अपने मूल रूप में मेरठ, बिजनौर के आसपास बोली जाती है। 
    इसी के आधार पर आधुनिक हिंदी और उर्दू का रूप खड़ा हुआ। 
    बांगरू को जाठू या हरियानवी भी कहते हैं। यह पंजाब के 
    दक्षिण पूर्व में बोली जाती है। कुछ विद्वानों के अनुसार बांगरू 
    खड़ी बोली का ही एक रूप है जिसें पंजाबी और राजस्थानी का 
    मिश्रण है। ब्रजभाषा मथुरा के आसपास ब्रजमंडल में बोली जाती 
    है। हिंदी साहित्य के मध्ययुग में ब्रजभाषा में उच्च कोटि का काव्य 
    निर्मित हुआ। इसलिए इसे बोली न कहकर आदरपूर्वक भाषा 
    कहा गया। मध्यकाल में यह बोली संपूर्ण हिंदी प्रदेश की साहित्यिक 
    भाषा के रूप में मान्य हो गई थी। पर साहित्यिक ब्रजभाषा 
    में ब्रज के ठेठ शब्दों के साथ अन्य प्रांतों के शब्दों और प्रयोगां 
    का भी ग्रहण है। कन्नौजी गंगा के मध्य दोआब की बोली है। 
    इसके एक ओर ब्रजमंडल है और दूसरी ओर अवधी का क्षेत्र। 
    यह ब्रजभाषा से इतनी मिलती जुलती है कि इसमें रचा गया 
    जो थोड़ा बहुत साहित्य है वह ब्रजभाषा का ही माना जाता है। 
    बुंदेली बुंदेलखंड की उपभाषा है। बुंदेलखंड में ब्रजभाषा 
    के अच्छे कवि हुए हैं जिनकी काव्यभाषा पर बुंदेली का प्रभाव 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पूर्वी 
    हिंदी की तीन शाखाएँ हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    अवधी, बघेली और छत्तीसगढ़ी। अवधी अर्धमागधी प्राकृत की परंपरा 
    में है। यह अवध में बोली जाती है। इसके दो भेद हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> पूर्वी अवधी और 
    पश्चिमी अवधी। अवधी को बैसवाड़ी भी कहते हैं। तुलसी के रामचरितमानस 
    में अधिकांशत: पश्चिमी अवधी मिलती हैं और जायसी के पदमावत 
    में पूर्वी अवधी। बघेली बघेलखंड में प्रचलित है। यह अवधी का 
    ही एक दक्षिणी रूप है। छत्तीसगढ़ी पलामू (बिहार) की सीमा से 
    लेकर दक्षिण में बस्तर तक और पश्चिम में बघेलखंड की सीमा 
    से उड़ीसा की सीमा तक फैले हुए भूभाग की बोली है। इसमें 
    प्राचीन साहित्य नहीं मिलता। वर्तमान काल में कुछ लोकसाहित्य 
    रचा गया है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    प्रदेश की तीन उपभाषाएँ और हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    बिहारी, राजस्थानी और पहाड़ी हिंदी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बिहारी 
    की तीन शाखाएँ हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    भोजपुरी, मगही और मैथिली। बिहार के एक कस्बे भोजपुर 
    के नाम पर भोजपुरी बोली का नामकरण हुआ। पर भोजपुरी 
    का प्रसार बिहार से अधिक उत्तर प्रदेश में है। बिहार के शाहाबाद, 
    चंपारन और सारन जिले से लेकर गोरखपुर तथा बारस कमिश्नरी 
    तक का क्षेत्र भोजपुरी का है। भोजपुरी पूर्वी हिंदी के अधिक 
    निकट है। हिंदी प्रदेश की बोलियों में भोजपुरी बोलनेवालों 
    की संख्या सबसे अधिक है। इसमें प्राचीन साहित्य तो नहीं मिलता 
    पर ग्रामगीतों के अतिरिक्त वर्तमान काल में कुछ साहित्य रचने 
    का प्रयत्न भी हो रहा है। <b   style="">मगही</b> के केंद्र पटना और गया हैं। इसके लिए कैथी लिपि 
    का व्यवहार होता है। इसमें कोई साहित्य नहीं मिलता। 
    <b   style="">मैथिली</b> गंगा के उत्तर में 
    दरभगा के आसपास प्रचलित है। इसकी साहित्यिक परंपरा पुरानी 
    है। विद्यापति के पद प्रसिद्ध ही हैं। मध्ययुग में लिखे मैथिली 
    नाटक भी मिलते हैं। आधुनिक काल में भी मैथिली का साहित्य 
    निर्मित हो रहा है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">राजस्थानी 
    का प्रसार पंजाब के दक्षिण में है। यह पूरे राजपूताने और 
    मध्य प्रदेश के मालवा में बोली जाती है। राजस्थानी का संबंध 
    एक ओर ब्रजभाषा से है और दूसरी ओर गुजराती से। पुरानी 
    राजस्थानी को <b   style="">डिंगल</b> कहते 
    हैं। जिसमें चारणों का लिखा हिंदी का आरंभिक साहित्य उपलब्ध 
    है। राजस्थानी में गद्य साहित्य की भी पुरानी परंपरा है। राजस्थानी 
    की चार मुख्य बोलियाँ या विभाषाएँ हैं</span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;">मेवाती, मालवी, 
    जयपुरी और मारवाड़ी। मारवाड़ी का प्रचलन सबसे अधिक है। 
    राजस्थानी के अंतर्गत कुछ विद्वान् भीली को भी लेते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पहाड़ी 
    उपभाषा राजस्थानी से मिलती जुलती हैं। इसका प्रसार हिंदी 
    प्रदेश के उत्तर हिमालय के दक्षिणी भाग में नेपाल से शिमला 
    तक है। इसकी तीन शाखाएँ हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    पूर्वी, मध्यवर्ती और पश्चिमी। पूर्वी पहाड़ी नेपाल की प्रधान भाषा 
    है जिसे नेपाली और परंबतिया भी कहा जाता है। मध्यवर्ती 
    पहाड़ी कुमायूँ और गढ़वाल में प्रचलित है। इसके दो भे 
    हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> कुमाउँनी और 
    गढ़वाली। ये पहाड़ी उपभाषाएँ नागरी लिपि में लिखी जाती हैं। 
    इनमें पुराना साहित्य नहीं मिलता। आधुनिक काल में कुछ साहित्य 
    लिखा जा रहा है। कुछ विद्वान् पहाड़ी को राजस्थानी के अंतर्गत 
    ही मानते हैं।</span></p>
  <h1  >हिंदी साहित्य</h1>
  <p class="MsoNormal"><span   style="font-size: 14pt; font-family: DV-TTSurekhEN;">हिंदी 
    साहित्य का आरंभ आठवीं शताब्दी से माना जाता है। यह वह समय 
    है जब सम्राट् हर्ष की मृत्यु के बाद देश में अनेक छोटे छोटे 
    शासनकेंद्र स्थापित हो गए थे जो परस्पर संघर्षरत रहा करते 
    थे। विदेशी मुसलमानों से भी इनकी टक्कर होती रहती थी। 
    धार्मिक क्षेत्र अस्तव्यस्त थे। इन दिनों उत्तर भारत के अनेक भागों 
    में बौद्ध धर्म का प्रचार था। बौद्ध धर्म का विकास कई रूपों 
    में हुआ जिनमें से एक वज्रयान कहलाया। वज्रयानी तांत्रिक थे 
    और सिद्ध कहलाते थे। इन्होंने जनता के बीच उस समय की 
    लोकभाषा में अपने मत का प्रचार किया। हिंदी का प्राचीनतम साहित्य 
    इन्हीं वज्रयानी सिद्धों द्वारा तत्कलीन लोकभाषा पुरानी हिंदी 
    में लिखा गया। इसके बाद नाथपंथी साधुओं का समय आता है। 
    इन्होंने बौद्ध, शांकर, तंत्र, योग और शैव मतों के मिश्रण 
    से अपना नया पंथ चलाया जिसमें सभी वर्गों और वर्णों के लिए 
    धर्म का एक सामान्य मत प्रतिपादित किया गया था। लोकप्रचलित 
    पुरानी हिंदी में लिखी इनकी अनेक धार्मिक रचनाएँ उपलब्ध हैं। 
    इसके बाद जैनियों की रचनाएँ मिलती हैं। स्वयंभू का 'पउमचरिउ' 
    अथवा रामायण आठवीं शताब्दी की रचना है। बौद्धों और नाथपंथियों 
    की रचनाएँ मुक्तक और केवल धार्मिक हैं पर जैनियों की अनेक 
    रचनाएँ जीवन की सामान्य अनुभूतियों से भी संबद्ध हैं। इनमें 
    से कई प्रबंधकाव्य हैं। इसी काल में अब्दुलरहमान का काव्य 
    'संदेशरासक' भी लिखा गया जिसमें परवर्ती बोलचाल के 
    निकट की भाषा मिलती है। इस प्रकार ग्यारहवीं शताब्दी तक 
    पुरानी हिंदी का रूप निर्मित और विकसित होता रहा।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">वीरगाथा 
    काल</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">ग्यारहवीं 
    सदी के लगभग देशभाषा हिंदी का रूप अधिक स्फुट होने लगा। 
    उस समय पश्चिमी हिंदी प्रदेश में अनेक छोटे छोटे राजपूत 
    राज्य स्थापित हो गए थे। ये परस्पर अथवा विदेशी आक्रमणकारियों 
    से प्राय: युद्धरत रहा करते थे। इन्हीं राजाओं के संरक्षण में 
    रहनेवाले चारणों और भाटों का राजप्रशस्तिमूलक काव्य वीरगाथा 
    के नाम से अभिहित किया गया। इन वीरगाथाओं को रासो कहा 
    जाता है। इनमें आश्रयदाता राजाओं के शौर्य और पराक्रम का 
    ओजस्वी वर्णन करने के साथ ही उनके प्रेमप्रसंगों का भी उल्लेख 
    है। रासो ग्रंथों में संघर्ष का कारण प्राय: प्रेम दिखाया गया 
    है। इन रचनाओं में इतिहास और कल्पना का मिश्रण है। रासो 
    वीरगीत (बीसलदेवरासो और आल्हा आदि) और प्रबंधकाव्य (पृथ्वीराजरासो, 
    खमनरासो आदि) </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> इन दो रूपों 
    में लिखे गए। इन रासो ग्रंथों में से अनेक की उपलब्ध प्रतियाँ 
    चाहे ऐतिहासिक दृष्टि से संदिग्ध हों पर इन वीरगाथाओं 
    की मौखिक परंपरा अंसदिग्ध है। इनमें शौर्य और प्रेम की 
    ओजस्वी और सरस अभिव्यक्ति हुई है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इसी 
    कालावधि में मैथिल कोकिल विद्यापति हुए जिनकी पदावली में 
    मानवीय सौंदर्य ओर प्रेम की अनुपम व्यंजना मिलती है। कीर्तिलता 
    और कीर्तिपताका इनके दो अन्य प्रसिद्ध ग्रंथ हैं। अमीर खुसरो 
    का भी यही समय है। इन्होंने ठेठ खड़ी बोली में अनेक पहेलियाँ, 
    मुकरियाँ और दो सखुन रचे हैं। इनके गीतों, दोहों की 
    भाषा ब्रजभाषा है।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">भक्तिकाल 
    (सन् १४००-१६०० ई.)</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">तेरहवीं 
    सदी तक धर्म के क्षेत्र में बड़ी अस्तव्यस्तता आ गई। जनता में 
    सिद्धों और योगियों आदि द्वारा प्रचलित अंधविश्वास फैल रहे 
    थे, शास्त्रज्ञानसंपन्न वर्ग में भी रूढ़ियों और आडंबर की प्रधानता 
    हो चली थी। मायावाद के प्रभाव से लोकविमुखता और निष्क्रियता 
    के भाव समाज में पनपने लगे थे। ऐसे समय में भक्तिआंदोलन 
    के रूप में ऐसा भारतव्यापी विशाल सांस्कृतिक आंदोलन उठा 
    जिसने समाज में उत्कर्षविधायक सामाजिक और वैयक्तिक मूल्यों 
    की प्रतिष्ठा की। भक्ति आंदोलन का आरंभ दक्षिण के आलवार संतों 
    द्वारा दसवीं सदी के लगभग हुआ। वहाँ शंकराचार्य के अद्वैतमत 
    और मायावाद के विरोध में चार वैष्णव संप्रदाय खड़े हुए। 
    इन चारों संप्रदायों ने उत्तर भारत में विष्णु के अवतारों का 
    प्रचारप्रसार किया। इनमें से एक के प्रवर्तक रामानुजाचार्य 
    थे, जिनकी शिष्यपरंपरा में आनेवाले रामानंद ने (पंद्रहवीं 
    सदी) उत्तर भारत में रामभक्ति का प्रचार किया। रामानंद के राम 
    ब्रह्म के स्थानापन्न थे जो राक्षसों का विनाश और अपनी लीला का 
    विस्तार करने के लिए संसार में अवतीर्ण होते हैं। भक्ति के 
    क्षेत्र में रामानंद ने ऊँचनीच का भेदभाव मिटाने पर विशेष 
    बल दिया। राम के सगुण और निर्गुण दो रूपों को माननेवाले 
    दो भक्तों </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    कबीर और तुलसी को इन्होंने प्रभावित किया। विष्णुस्वामी 
    के शुद्धाद्वैत मत का आधार लेकर इसी समय बल्लभाचार्य ने 
    अपना पुष्टिमार्ग चलाया। बारहवीं से सोलहवीं सदी तक पूरे 
    देश में पुराणसम्मत कृष्णचरित् के आधार पर कई संप्रदाय 
    प्रतिष्ठित हुए, जिनमें सबसे ज्यादा प्रभावशाली वल्लभ का पुष्टिमार्ग 
    था। उन्होंने शांकर मत के विरुद्ध ब्रह्म के सगुण रूप को ही वास्तविक 
    कहा। उनके मत से यह संसार मिथ्या या माया का प्रसार नहीं 
    है बल्कि ब्रह्म का ही प्रसार है, अत: सत्य है। उन्होंने कृष्ण को 
    ब्रह्म का अवतार माना और उसकी प्राप्ति के लिए भक्त का पूर्ण आत्मसमर्पण 
    आवश्यक बतलाया। भगवान् के अनुग्रह या पुष्टि के द्वारा ही भक्ति 
    सुलभ हो सकती है। इस संप्रदाय में उपासना के लिए गोपीजनवल्लभ, 
    लीलापुरुषोत्तम कृष्ण का मधुर रूप स्वीकृत हुआ। इस प्रकार 
    उत्तर भारत में विष्णु के राम अैर कृष्ण अवतारों प्रतिष्ठा हुई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">यद्यपि 
    भक्ति का स्रोत दक्षिण से आया तथापि उत्तर भारत की नई परिस्थितियों 
    में उसने एक नया रूप भी ग्रहण किया। मुसलमानों के इस देश 
    में बस जाने पर एक ऐसे भक्तिमार्ग की आवश्यकता थी जो हिंदू 
    और मुसलमान दोनों को ग्राह्य हो। इसके अतिरिक्त निम्न वर्ग 
    के लिए भी अधिक मान्य मत वही हो सकता था जो उन्हीं के वर्ग 
    के पुरुष द्वारा प्रवर्तित हो। महाराष्ट्र के संत नामदेव ने १४वीं 
    शताब्दी में इसी प्रकार के भक्तिमत का सामान्य जनता में प्रचार 
    किया जिसमें भगवान् के सगुण और निर्गुण दोनों रूप गृहीत 
    थे। कबीर के संतमत के ये पूर्वपुरुष हैं। दूसरी ओर सूफी 
    कवियों ने हिंदुओं की लोककथाओं का आधार लेकर ईश्वर 
    के प्रेममय रूप का प्रचार किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    प्रकार इन विभिन्न मतों का आधार लेकर हिंदी में निर्गुण और 
    सगुण के नाम से भक्तिकाव्य की दो शाखाएँ साथ साथ चलीं। निर्गुणमत 
    के दो उपविभाग हुए </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    ज्ञानाश्रयी और प्रेमाश्रयी। पहले के प्रतिनिधि कबीर और दूसरे 
    के जायसी हैं। सगुणमत भी दो उपधाराओं में प्रवाहित हुआ </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> रामभक्ति और 
    कृष्णभक्ति। पहले के प्रतिनिधि तुलसी हैं और दूसरे के सूरदास।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भक्तिकाव्य 
    की इन विभिन्न प्रणलियों की अपनी अलग अलग विशेषताएँ हैं 
    पर कुछ आधारभूत बातों का सन्निवेश सब में है। प्रेम की सामान्य 
    भूमिका सभी ने स्वीकार की। भक्तिभाव के स्तर पर मनुष्यमात्र 
    की समानता सबको मान्य है। प्रेम और करुणा से युक्त अवतार 
    की कल्पना तो सगुण भक्तों का आधार ही है पर निर्गुणोपासक 
    कबीर भी अने राम को प्रिय, पिता और स्वामी आदि के रूप में 
    स्मरण करते हैं। ज्ञान की तुलना में सभी भक्तों ने भक्तिभाव 
    को गौरव दिया है। सभी भक्त कवियों ने लोकभाषा का माध्यम 
    स्वीकार किया है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ज्ञानश्रयी 
    शाखा के प्रमुख कवि कबीर पर तात्कालिक विभिन्न धार्मिक प्रवृत्तियों 
    और दार्शनिक मतों का सम्मिलित प्रभाव है। उनकी रचनाओं में 
    धर्मसुधारक और समाजसुधारक का रूप विशेष प्रखर है। उन्होंने 
    आचरण की शुद्धता पर बल दिया। बाह्याडंबर, रूढ़ियों और अंधविश्वासों 
    पर उन्होंने तीव्र कशाघात किया। मनुष्य की क्षमता का उद्घोष 
    कर उन्होंने निम्नश्रेणी की जनता में आत्मगौरव का भाव जगाया। 
    इस शाखा के अन्य कवि रैदास, दादू हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">अपनी 
    व्यक्तिगत धार्मिक अनुभूति और सामाजिक आलोचना द्वारा कबीर 
    आदि संतों ने जनता को विचार के स्तर पर प्रभावित किया था। 
    सूफी संतों ने अपने प्रेमाख्यानों द्वारा लोकमानस को भावना 
    के स्तर पर प्रभावित करने का प्रयत्न किया। ज्ञानमार्गी संत कवियों 
    की वाणी मुक्तकबद्ध है, प्रेममार्गी कवियों की प्रेमभावना लोकप्रचलित 
    आख्यानों का आधार लेकर प्रबंधकाव्य के रूप में ख्पायित हुई 
    है। सूफी ईश्वर को अनंत प्रेम और सौंदर्य का भंडार मानते 
    हैं। उनके अनुसार ईश्वर को जीव प्रेम के मार्ग से ही उपलब्ध 
    कर सकता है। साधाना के मार्ग में आनेवाली बाधाओं को वह 
    गुरु या पीर की सहायता से साहसपूर्वक पार करके अपने परमप्रिय 
    का साक्षात्कार करता है। सूफियों ने चाहे अपने मत के प्रचार 
    के लिए अपने कथाकाव्य की रचना की हो पर साहित्यिक दृष्टि 
    से उनका मूल्य इसलिए है कि उसमें प्रेम और उससे प्रेरित अन्य 
    संवेगों की व्यंजना सहजबोध्य लौकिक भूमि पर हुई है। 
    उनके द्वारा व्यंजित प्रेम ईश्वरोन्मुख है पर सामान्यत: यह 
    प्रेम लौकिक भूमि पर ही संक्रमण करता है। परमप्रिय के सौंदर्य, 
    प्रेमक्रीड़ा और प्रेमी के विरहोद्वेग आदि का वर्णन उन्होंने इतनी 
    तन्मयता से किया है और उनके काव्य का मानवीय आधार इतना 
    पुष्ट है कि आध्यात्मिक प्रतीकों और रूपकों के बावजूद उनकी 
    रचनाएँ प्रेमसमर्पित कथाकाव्य की श्रेष्ठ कृतियाँ बन गई हैं। 
    उनके काव्य का पूरा वातावरण लोकजीवन का और गार्हस्थिक 
    है। प्रेमाख्यानकों की शैली फारसी के मसनवी काव्य जैसी है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    धारा के सर्वप्रमुख कवि जायसी हैं जिनका 'पदमावत' अपनी 
    मार्मिक प्रेमव्यंजना, कथारस और सहज कलाविन्यास के कारण 
    विशेष प्रशंसित हुआ है। इनकी अन्य रचनाओं में 'अखरावट' 
    और 'आखिरी कलाम' आदि हैं, जिनमें सूफी संप्रदायसंगत 
    बातें हैं१ इस धारा के अन्य कवि हैं कुतबन, मंझन, उसमान, 
    शेख, नबी, और नूरमुहम्मद आदि।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ज्ञानमार्गी 
    शाखा के कवियों में विचार की प्रधानता है तो सूफियों की रचनाओं 
    में प्रेम का एकांतिक रूप व्यक्त हुआ है। सगुण धारा के कवियों 
    ने विचारात्मक शुष्कता और प्रेम की एकांगिता दूरकर जीवन 
    के सहज उल्लासमय और व्यापक रूप की प्रतिष्ठा की। कृष्णभक्तिशाखा 
    के कवियों ने आनंदस्वरूप लीलापुरुषोत्तम कृष्ण के मधुर रूप 
    की प्रतिष्ठा कर जीवन के प्रति गहन राग को स्फूर्त किया। इन 
    कवियों में सूरसागर के रचयिता महाकवि सूरदास श्रेष्ठतम 
    हैं जिन्होंने कृष्ण के मधुर व्यक्तित्व का अनेक मार्मिक रूपों में 
    साक्षात्कार किया। ये प्रेम और सौंदर्य के निसर्गसिद्ध गायक हैं। 
    कृष्ण के बालरूप की जैसी विमोहक, सजीव और बहुविध कल्पना 
    इन्होंने की है वह अपना सानी नहीं रखती। कृष्ण और गोपियों 
    के स्वच्छंद प्रेमप्रसंगों द्वारा सूर ने मानवीय राग का बड़ा ही 
    निश्छल और सहज रूप उद्घाटित किया है। यह प्रेम अपने सहज 
    परिवेश में सहयोगी भाववृत्तियों से संपृक्त होकर विशेष 
    अर्थवान् हो गया है। कृष्ण के प्रति उनका संबंध मुख्यत: सख्यभाव 
    का है। आराध्य के प्रति उनका सहज समर्पण भावना की गहरी से 
    गहरी भूमिकाओं को स्पर्श करनेवाला है। सूरदास वल्लभाचार्य 
    के शिष्य थे। वल्लभ के पुत्र बिट्ठलनाथ ने कृष्णलीलागान के 
    लिए अष्टछाप के नाम से आठ कवियों का निर्वाचन किया था। सूरदास 
    इस मंडल के सर्वोत्कृष्ट कवि हैं। अन्य विशिष्ट कवि नंददास 
    और परमानंददास हैं। नंददास की कलाचेतना अपेक्षाकृत विशेष 
    मुखर है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मध्ययुग 
    में कृष्णभक्ति का व्यापक प्रचार हुआ और वल्लभाचार्य के पुष्टिमार्ग 
    के अतिरिक्त अन्य भी कई संप्रदाय स्थापित हुए, जिन्होंने कृष्णकाव्य 
    को प्रभावित किया। हितहरिवंश (राधावल्लभी संप्र.), हरिदास 
    (टट्टी संप्र.), गदाधर भट्ट और सूरदास मदनमोहन (गौड़ीय 
    संप्र.) आदि अनेक कवियों ने विभिन्न मतों के अनुसार कृष्णप्रेम 
    की मार्मिक कल्पनाएँ कीं। मीरा की भक्ति दांपत्यभाव की थी जो 
    अपने स्वत:स्फूर्त कोमल और करुण प्रेमसंगीत से आंदोतिल 
    करती हैं। नरोत्तमदास, रसखान, सेनापति आदि इस धारा के 
    अन्य अनेक प्रतिभाशाली कवि हुए जिन्होंने हिंदी काव्य को समृद्ध 
    किया। यह सारा कृष्णकाव्य मुक्तक या कथाश्रित मुक्तक है। संगीतात्मकता 
    इसका एक विशिष्ट गुण है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कृष्णकाव्य 
    ने भगवान् के मधुर रूप का उद्घाटन किया पर उसमें जीवन 
    की अनेकरूपता नहीं थी, जीवन की विविधता और विस्तार की मार्मिक 
    योजना रामकाव्य में हुई। कृष्णभक्तिकाव्य में जीवन के माधुर्य 
    पक्ष का स्फूर्तिप्रद संगीत था, रामकाव्य में जीवन का नीतिपक्ष 
    और समाजबोध अधिक मुखरित हुआ। एक ने स्वच्छंद रागतत्व 
    को महत्व दिया तो दूसरे ने मर्यादित लोकचेतना पर विशेष 
    बल दिया। एक ने भगवान की लोकरंजनकारी सौंदर्यप्रतिमा का 
    संगठन किया तो दूसरे ने उसके शक्ति, शील और सौंदर्यमय 
    लोकमंगलकारी रूप को प्रकाशित किया। रामकाव्य का सर्वोत्कृष्ट 
    वैभव 'रामचरितमानस' के रचयिता तुलसीदास के काव्य 
    में प्रकट हुआ जो विद्याविद् ग्रियर्सन की दृष्टि में बुद्धदेव के 
    बाद के सबसे बड़े जननायक थे। पर काव्य की दृष्टि से तुलसी 
    का महत्व भगवान् के एक ऐसे रूप की परिकल्पना में है जो मानवीय 
    सामर्थ्य और औदात्य की उच्चतम भूमि पर अधिष्ठित है। तुलसी 
    के काव्य की एक बड़ी विशेषता उनकी बहुमुखी समन्वयभावना 
    है जो धर्म, समाज और साहित्य सभी क्षेत्रों में सक्रिय है। उनका 
    काव्य लोकोन्मुख है। उसमें जीवन की विस्तीर्णता के साथ गहराई 
    भी है। उनका महाकाव्य रामचरितमानस राम के संपूर्ण जीवन 
    के माध्यम से व्यक्ति और लोकजीवन के विभिन्न पक्षों का उद्घाटन 
    करता है। उसमें भगवान् राम के लोकमंगलकारी रूप की प्रतिष्ठा 
    है। उनका साहित्य सामाजिक और वैयक्तिक कर्तव्य के उच्च आदर्शों 
    में आस्था दृढ़ करनेवाला है। तुलसी की 'विनयपत्रिका' में 
    आराध्य के प्रति, जो कवि के आदर्शों का सजीव प्रतिरूप है, उनका 
    निरंतर और निश्छल समर्पणभाव, काव्यात्मक आत्माभिव्यक्ति का 
    उत्कृष्ट दृष्टांत है। काव्याभिव्यक्ति के विभिन्न रूपों पर उनका 
    समान अधिकार है। अपने समय में प्रचलित सभी काव्यशैलियों 
    का उन्होंने सफल प्रयोग किया। प्रबंध और मुक्तक की साहित्यिक 
    शैलियों के अतिरिक्त लोकप्रचलित अवधी और ब्रजभाषा दोनों 
    के व्यवहार में वे समान रूप से समर्थ हैं। तुलसी के अतिरिक्त 
    रामकाव्य के अन्य रचयिताओं में अग्रदास, नाभादास, प्राणचंद चौहान 
    और हृदयराम आदि उल्लेख्य हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">आज 
    की दृष्टि से इस संपूर्ण भक्तिकाव्य का महत्व उसक धार्मिकता 
    से अधिक लोकजीवनगत मानवीय अनुभूतियों और भावों के कारण 
    है। इसी विचार से भक्तिकाल को हिंदी काव्य का स्वर्ण युग 
    कहा जा सकता है।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">रीतिकाल</span></b><span   style="font-size: 14pt; font-family: DV-TTSurekhEN;"> 
    (सन् १७००-१८०० ई.)</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१७०० 
    ई. के आस पास हिंदी कविता में एक नया मोड़ आया। इसे 
    विशेषत: तात्कालिक दरबारी संस्कृति और संस्कृतसाहित्य से 
    उत्तेजना मिली। संस्कृत साहित्यशास्त्र के कतिपय अंशों ने उसे 
    शास्त्रीय अनुशासन की ओर प्रवृत्त किया। हिंदी में रीति या काव्यरीति 
    शब्द का प्रयोग काव्यशास्त्र के लिए हुआ था। इसलिए काव्यशास्त्रबद्ध 
    सामान्य सृजनप्रवृत्ति और रस, अलंकार आदि के निरूपक बहुसंख्यक 
    लक्षणग्रंथों को ध्यान में रखते हुए इस समय के काव्य को रीतिकाव्य 
    कहा गया। इस काव्य की शृंगारी प्रवृत्तियों की पुरानी परंपरा 
    के स्पष्ट संकेत संस्कृत, प्राकृत, अपभ्रंश, फारसी और हिंदी के 
    आदिकाव्य तथा कृष्णकाव्य की शृंगारी प्रवृत्तियों में मिलते हैं। 
    </span></p>
  <p class="MsoNormal"><span   style="font-size: 14pt; font-family: DV-TTSurekhEN;">रीतिकाव्य 
    रचना का आरंभ एक संस्कृतज्ञ ने किया। ये थे आचार्य केशवदास, 
    जिनकी सर्वप्रसिद्ध रचनाएँ कविप्रिया, रसिकप्रिया और रामचंद्रिका 
    हैं। कविप्रिया में अलंकार और रसिकप्रिया में रस का सोदाहरण 
    निरूपण है। लक्षण दोहों में और उदाहरण कवित्तसवैए में हैं। 
    लक्षण-लक्ष्य-ग्रंथों की यही परंपरा रीतिकाव्य में विकसित हुई। 
    रामचंद्रिका केशव का प्रबंधकाव्य है जिसमें भक्ति की तन्मयता 
    के स्थान पर एक सजग कलाकार की प्रखर कलाचेतना प्रस्फुटित 
    हुई। केशव के कई दशक बाद चिंतामणि से लेकर अठारहवीं 
    सदी तक हिंदी में रीतिकाव्य का अजस्र स्रोत प्रवाहित हुआ जिसमें 
    नर-नारी-जीवन के रमणीय पक्षों और तत्संबंधी सरस संवेदनाओं 
    की अत्यंत कलात्मक अभिव्यक्ति व्यापक रूप में हुई।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रीतिकाल 
    के कवि राजाओं और रईसों के आश्रय में रहते थे। वहाँ मनोरंजन 
    और कलाविलास का वातावरण स्वाभाविक था। बौद्धिक आनंद का 
    मुख्य साधन वहाँ उक्तिवैचित््रय समझा जाता था। ऐसे वातावरण 
    में लिखा गया साहित्य अधिकतर शृंगारमूलक और कलावैचित््रय 
    से युक्त था। पर इसी समय प्रेम के स्वच्छंद गायक भी हुए जिन्होंने 
    प्रेम की गहराइयों का स्पर्श किया है। मात्रा और काव्यगुण 
    दोनों ही दृष्टियों से इस समय का नर-नारी-प्रेम और सौंदर्य 
    की मार्मिक व्यंजना करनेवाला काव्यसाहित्य महत्वपूर्ण है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    समय वीरकाव्य भी लिखा गया। मुगल शासक औरंगजेब की कट्टर 
    सांप्रदायिकता और आक्रामक राजनीति की टकराहट से इस काल 
    में जो विक्षोभ की स्थितियाँ आई उन्होंने कुछ कवियों को 
    वीरकाव्य के सृजन की भी प्रेरणा दी। ऐसे कवियों में भूषण 
    प्रमुख हैं जिन्होंने रीतिशैली को अपनाते हुए भी वीरों के पराक्रम 
    का ओजस्वी वर्णन किया। इस समय नीति, वैराग्य और भक्ति 
    से संबंधित काव्य भी लिखा गया। अनेक प्रबंधकाव्य भी निर्मित 
    हुए। इधर के शोधकार्य में इस समय की शृंगारेतर रचनाएँ 
    और प्रबंधकाव्य प्रचुर परिमाण में मिल रहे हैं। इसलिए रीतिकालीन 
    काव्य को नितांत एकांगी और एकरूप समझना उचित नहीं है। इस 
    समय के काव्य में पूर्ववर्ती कालों की सभी प्रवृत्तियाँ सक्रिय हैं। 
    यह प्रधान धारा शृंगारकाव्य की है जो इस समय की काव्यसंपत्ति 
    का वास्तविक निदर्शक मानी जाती रही है। शृंगारी काव्य तीन 
    वर्गों में विभाजित किया जाता है। पहला वर्ग रीतिबद्ध कवियों 
    का है जिसके प्रतिनिधि केशव, चिंतामणि, भिखारीदास, देव, 
    मतिराम और पद्माकर आदि हैं। इन कवियों ने दोहों में रस, 
    अलंकार और नायिका के लक्षण देकर कवित्त सवैए में प्रेम और 
    सौंदर्य की कलापूर्ण मार्मिक व्यंजना की है। संस्कृत साहित्यशास्त्र 
    में निरूपित शास्त्रीय चर्चा का अनुसरण मात्र इनमें अधिक है। 
    पर कुछ ने थोड़ी मौलिकता भी दिखाई है, जैसे भिखारीदास 
    का हिंदी छंदों का निरूपण। दूसरा वर्ग रीतिसिद्ध कवियों का 
    है। इन कवियों ने लक्षण नहीं निरूपित किए, केवल उनके आधार 
    पर काव्यरचना की। बिहारी इनमें सर्वश्रेष्ठ हैं, जिन्होंने दोहों 
    में अपनी 'सतसई' प्रस्तुत की। विभिन्न मुद्राओंवाले अत्यंत 
    व्यंजक सौंदर्यचित्रों और प्रेम की भावदशाओं का अनुपम अंकन 
    इनके काव्य में मिलता है। तीसरे वर्ग में घनानंद, बोधा, 
    द्विजदेव ठाकुर आदि रीतिमुक्त कवि आते हैं जिन्होंने स्वच्छंद 
    प्रेम की अभिव्यक्ति की है। इनकी रचनाओं में प्रेम की तीव्रता 
    और गहनता की अत्यंत प्रभावशाली व्यंजना हुई है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रीतिकाव्य 
    मुख्यत: मांसल शृंगार का काव्य है। इसमें नर-नारीजीवन 
    के स्मरणीय पक्षों का सुंदर उद्घाटन हुआ है। अधिक काव्य मुक्तक 
    शैली में है, पर प्रबंधकाव्य भी हैं। इन दो सौ वर्षों में शृंगारकाव्य 
    का अपूर्व उत्कर्ष हुआ। पर धीरे धीरे रीति की जकड़ बढ़ती गई 
    और हिंदी काव्य का भावक्षेत्र संकीर्ण होता गया। आधुनिक युग 
    तक आते आते इन दोनों कमियों की ओर साहित्यकारों का 
    ध्यान विशेष रूप से आकृष्ट हुआ।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">आधुनिक 
    युग का आरंभ</span></b></p>
  <p class="MsoNormal"><span   style="font-size: 14pt; font-family: DV-TTSurekhEN;">उन्नीसवीं 
    शताब्दी </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    यह आधुनिक युग का आरंभ काल है जब भारतीयों का यूरोपीय 
    संस्कृति से संपर्क हुआ। भारत में अपनी जड़ें जमाने के काम 
    में अँगरेजी शासन ने भारतीय जीवन को विभिन्न स्तरों पर 
    प्रभावित और आंदोलित किया। नई परिस्थितियों के धक्के 
    से स्थितिशील जीवनविधि का ढाँचा टूटने लगा। एक नए युग की 
    चेतना का आरंभ हुआ। संघर्ष और सामंजस्य के नए आयाम सामने 
    आए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">नए 
    युग के साहित्यसृजन की सर्वोच्च संभावनाएँ खड़ी बोली गद्य में 
    निहित थीं, इसलिए इसे गद्य-युग भी कहा गया है। हिंदी का 
    प्राचीन गद्य राजस्थानी, मैथिली और ब्रजभाषा में मिलता है पर 
    वह साहित्य का व्यापक माध्यम बनने में अशक्त था। खड़ीबोली 
    की परंपरा प्राचीन है। अमीर खुसरो से लेकर मध्यकालीन भूषण 
    तक के काव्य में इसके उदाहरण बिखरे पड़े हैं। खड़ी बोली 
    गद्य के भी पुराने नमूने मिले हैं। इस तरह का बहुत सा गद्य 
    फारसी और गुरुमुखी लिपि में लिखा गया है। दक्षिण की मुसलिम 
    रियासतों में 'दखिनी' के नाम से इसका विकास हुआ। अठारहवीं 
    सदी में लिखा गया रामप्रसाद निरंजनी और दौलतराम का गद्य 
    उपलब्ध है। पर नई युगचेतना के संवाहक रूप में हिंदी के 
    खड़ी बोली गद्य का व्यापक प्रसार उन्नीसवीं सदी से ही हुआ। कलकत्ते 
    के फोर्ट विलियम कालेज में, नवागत अँगरेज अफसरों के उपयोग 
    के लिए, लल्लू जी लाल तथा सदल मिश्र ने गद्य की पुस्तकें लिखकर 
    हिंदी के खड़ी बोली गद्य की पूर्वपरंपरा के विकास में कुछ सहायता 
    दी। सदासुखलाल और इंशाअल्ला खाँ की गद्य रचनाएँ इसी समय 
    लिखी गई। आगे चलकर प्रेस, पत्रपत्रिकाओं, ईसाई धर्मप्रचारकों 
    तथा नवीन शिक्षा संस्थाओं से हिंदी गद्य के विकास में सहायता 
    मिली। बंगाल, पंजाब, गुजरात आदि विभिन्न प्रांतों के निवासियों 
    ने भी इसकी उन्नति और प्रसार में योग दिया। हिंदी का पहला 
    समाचारपत्र 'उदंत मार्तड' १८२६ ई. में कलकत्ते से प्रकाशित 
    हुआ। राजाशिवप्रसाद और राजा लक्ष्मणसिंह हिंदी गद्य के निर्माण 
    और प्रसार मैं अपने अपने ढंग से सहायक हुए। आर्यसमाज और 
    अन्य सांस्कृतिक आंदोलनों ने भी आधुनिक गद्य को आगे बढ़ाया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">गद्यसाहित्य 
    की विकासमान परंपरा उन्नीसवीं सदी के उत्तरार्ध से अग्रसर हुई। 
    इसके प्रवर्तक आधुनिक युग के प्रवर्तक और पथप्रदर्शक भारतेंदु 
    हरिश्चंद्र थे जिन्होंने साहित्य का समकालीन जीवन से घनिष्ठ 
    संबंध स्थापित किया। यह संक्रांति और नवजागरण का युग था। 
    अँगरेजों की कूटनीतिक चालों और आर्थिक शोषण से जनता संत्रस्त 
    और क्षुब्ध थी। समाज का एक वर्ग पाश्चात्य संस्कारों से आक्रांत 
    हो रहा था तो दूसरा वर्ग रूढ़ियों में जकड़ा हुआ था। इसी 
    समय नई शिक्षा का आरंभ हुआ और सामाजिक सुधार के आंदोलन 
    चले। नवीन ज्ञान विज्ञान के प्रभाव से नवशिक्षितों में जीवन के 
    प्रति एक नया दृष्टिकोण विकसित हुआ जो अतीत की अपेक्षा वर्तमान 
    और भविष्य की ओर विशेष उन्मुख था। सामाजिक विकास में उत्पन्न 
    आस्था और जाग्रत समुदायचेतना ने भारतीयों में जीवन के प्रति 
    नया उत्साह उत्पन्न किया। भारतेंदु के समकालीन साहित्य में विशेषत: 
    गद्यसाहित्य में तत्कालीन वैचारिक और भौतिक परिवेश की विभिन्न 
    अवस्थाओं की स्पष्ट और जीवंत अभिव्यक्ति हुई। इस युग की 
    नवीन रचनाएँ देशभक्ति और समाजसुधार की भावना से परिपूर्ण 
    हैं। अनेक नई परिस्थितियों की टकराहट से राजनीतिक और 
    सामाजिक व्यंग की प्रवृत्ति भी उद्बुद्ध हुई। इस समय के 
    गद्य में बोलचाल की सजीवता हैं। लेखकों के व्यक्तित्व से संपृक्त 
    होने के कारण उसमें पर्याप्त रोचकता आ गई है। सबसे अधिक 
    निबंध लिखे गए जो व्यक्तिप्रधान और विचारप्रधान तथा वर्णनात्मक 
    भी थे। अनेक शैलियों में कथासाहित्य भी लिखा गया, अधिकतर 
    शिक्षाप्रधान। पर यथार्थवादी दृष्टि और नए शिल्प की विशिष्टता 
    श्रीनिवासदास के 'परीक्षागुरु' में ही है। देवकीनंदन का 
    तिलस्मी उपन्यास 'चंद्रकांता' इसी समय प्रकाशित हुआ। पर्याप्त 
    परिमाण में नाटकों और सामाजिक प्रहसनों की रचना हुई। 
    भारतेंदु, प्रतापनारायण, श्री निवासदास, आदि प्रमुख नाटककार 
    हैं। साथ ही भक्ति और शृंगार की बहुत सी सरस कविताएँ भी 
    निर्मित हुई। पर जिन कविताओं में सामाजिक भावों की अभिव्यक्ति 
    हुई वे ही नए युग की सृजनशीलता का आरंभिक आभास देती 
    हैं। खड़ी बोली के छिटफुट प्रयोगों को छोड़ शेष कविताएँ 
    ब्रजभाषा में लिखी गई। वास्तव में नया युग इस समय के 
    गद्य में ही अधिक प्रतिफलित हो सका।</span></p>
  <p class="MsoNormal" style="text-align: center;" align="center"><b style=""><span   style="font-size: 14pt; font-family: DV-TTSurekhEN;">बीसवीं 
    शताब्दी </span></b><span   style="font-size: 14pt; font-family: DV-TTSurekhEN;">(सन् १९००-२० ई.)</span></p>
  <p   class="MsoBodyTextIndent">इस कालावधि की सबसे महत्वपूर्ण घटनाएँ 
    दो हैं <span style="font-family: Symbol;"><span padma_font_family_property="Symbol" style="">-</span></span> एक 
    तो सामान्य काव्यभाषा के रूप में खड़ी बोली की स्वीकृति और 
    दूसरे हिंदी गद्य का नियमन और परिमार्जन। इस कार्य में सर्वाधिक 
    सशक्त योग सरस्वती' संपादक महावीरप्रसार द्विवेदी का था। 
    द्विवेदी जी और उनके सहकर्मियों ने हिंदी गद्य की अभिव्यक्तिक्षमता 
    को विकसित किया। निबंध के क्षेत्र में द्विवेदी जी के अतिरिक्त 
    बालमुकुंद, चंद्रधर शर्मा गुलेरी, पूर्णसिंह, पद्मसिंह शर्मा 
    जैसे एक से एक सावधान, सशक्त और जीवंत गद्यशैलीकार सामने 
    आए। उपन्यास अनेक लिखे गए पर उसकी यथार्थवादी परंपरा का 
    उल्लेखनीय विकास न हो सका। यथार्थपरक आधुनिक कहानियाँ 
    इसी काल में जनमी और विकासमान हुई। गुलेरी, कौशिक 
    आदि के अतिरिक्त प्रेमचंद और प्रसाद की भी आरंभिक कहानियाँ 
    इसी समय प्रकाश में आई। नाटक का क्षेत्र अवश्य सूना सा रहा। 
    इस समय के सबसे प्रभावशाली समीक्षक द्विवेदी जी थे जिनकी 
    संशोधनवादी और मर्यादानिष्ठ आलोचना ने अनेक समकालीन 
    साहित्य को पर्याप्त प्रभावित किया। मिश्रबंधु, कृष्णबिहारी मिश्र 
    और पद्मसिंह शर्मा इस समय के अन्य समीक्षक हैं पर कुल 
    मिलाकर इस समय की समीक्षा बाह्यपक्षप्रधान ही रही।</p>
  <p class="MsoNormal"><span   style="font-size: 14pt; font-family: DV-TTSurekhEN;">सुधारवादी 
    आदर्शों से प्रेरित अयोध्यासिंह उपाध्याय ने अपने 'प्रियप्रवास' 
    में राधा का लोकसेविका रूप प्रस्तुत किया और खड़ीबोली के 
    विभिन्न रूपों के प्रयोग में निपुणता भी प्रदर्शित की। मैथिलीशरण 
    गुप्त ने 'भारत भारती' में राष्ट्रीयता और समाजसुधार 
    का स्वर ऊँचा किया और 'साकेत' में उर्मिला की प्रतिष्ठा 
    की। इस समय के अन्य कवि द्विवेदी जी, श्रीधर पाठक, बालमुकुंद 
    गुप्त, नाथूराम शर्मा, गयाप्रसाद शुक्ल आदि हैं। ब्रजभाषा काव्यपरंपरा 
    के प्रतिनिधि रत्नाकर और सत्यनारायण कविरत्न हैं। इस समय 
    खड़ी बोली काव्यभाषा के परिमार्जन और सामयिक परिवेश के 
    अनुरूप रचना का कार्य संपन्न हुआ। नए काव्य का अधिकांश विचारपरक 
    और वर्णनात्मक है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९२०-४० के दो दशकों में आधुनिक साहित्य के अंतर्गत वैचारिक 
    और कलात्मक प्रवृत्तियों का अनेक रूप उत्कर्ष दिखाई पड़ा। सर्वाधिक 
    लोकप्रियता उपन्यास और कहानी को मिली। कथासाहित्य में घटनावैचित््रय 
    की जगह जीते जागते स्मरणीय चरित्रों की सृष्टि हुई। निम्न 
    और मध्यवर्गीय समाज के यथार्थपरक चित्र व्यापक रूप में प्रस्तुत 
    किए गए। वर्णन की सजीव शैलियों का विकास हुआ। इस समय 
    के सर्वप्रमुख कथाकार प्रेमचंद हैं। वृंदावनलाल वर्मा के ऐतिहासिक 
    उपन्यास भी उल्लेख्य है। हिंदी नाटक इस समय जयशंकर प्रसाद 
    के साथ सृजन के नवीन स्तर पर आरोहण करता है। उनके रोमांटिक 
    ऐतिहासिक नाटक अपनी जीवंत चारित््रयसृष्टि, नाटकीय संघर्षों 
    की योजना और संवेदनीयता के कारण विशेष महत्व के अधिकारी 
    हुए। कई अन्य नाटककार भी सक्रिय दिखाई पड़े। हिंदी आलोचना 
    के क्षेत्र में रामचंद्र शुक्ल ने सूर, तुलसी और जायसी की सूक्ष्म 
    भावस्थितियों और कलात्मक विशेषताओं का मार्मिक उद्घाटन 
    किया और साहित्य के सामाजिक मूल्यों पर बल दिया। अन्य आलोचक 
    है श्री नंददुलारे वाजपेयी, डा. नगेंद्र तथा डा. हजारीप्रसाद 
    द्विवेदी।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">काव्य 
    के क्षेत्र में यह छायावाद के विकास का युग है। पूर्ववर्ती काव्य 
    वस्तुनिष्ठ था, छायावादी काव्य भावनिष्ठ है। इसमें व्यक्तिवादी 
    प्रवृत्तियों का प्राधान्य है। स्थूल वर्णन विवरण के स्थान पर छायावादी 
    काव्य में व्यक्ति की स्वच्छंद भावनाओं की कलात्मक अभिव्यक्ति हुई। 
    स्थूल तथ्य और वस्तु की अपेक्षा बिंबविधायक कल्पना छायावादियों 
    को अधिक प्रिय है। उनकी सौंदर्यचेतना विशेष विकसित है। प्रकृतिसौंदर्य 
    ने उन्हें विशेष आकृष्ट किया। वैयक्तिक संवेगों की प्रमुखता 
    के कारण छायावादी काव्य मूलत: प्रगीतात्मक है। इस समय 
    खड़ी बोली काव्यभाषा की अभिव्यक्तिक्षमता का अपूर्व विकास हुआ। 
    जयशंकर प्रसाद, माखनलाल, सुमित्रानंदन पंत, सूर्यकांत त्रिपाठी 
    'निराला', महादेवी, नवीन और दिनकर छायावाद के उत्कृष्ट 
    कवि हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९४० के बाद छायावाद की संवेगनिष्ठ, सौंदर्यमूलक और कल्पनाप्रिय 
    व्यक्तिवाद प्रवृत्तियों के विरोध में प्रगतिवाद का संघबद्ध आंदोलन 
    चला जिसकी दृष्टि समाजबद्ध, यथार्थवादी और उपयोगितावादी 
    है। सामाजिक वैषम्य और वर्गसंघर्ष का भाव इसमें विशेष 
    मुखर हुआ। इसने साहित्य को सामाजिक क्रांति के अस्त्र के रूप 
    में ग्रहण किया। अपनी उपयोगितावादी दृष्टि की सीमाओं के कारण 
    प्रगतिवादी साहित्य, विशेषत: कविता में कलात्मक उत्कर्ष की संभावनाएँ 
    अधिक नहीं थीं, फिर भी उसने साहित्य के सामाजिक पक्ष पर बल 
    देकर एक नई चेतना जाग्रत की।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्रगतिवादी 
    आंदोलन के आरंभ के कुछ ही बाद नए मनोविज्ञान या मनोविश्लेषणशास्त्र 
    से प्रभावित एक और व्यक्तिवादी प्रवृत्ति साहित्य के क्षेत्र में सक्रिय 
    हुई थी जिसे सन् १९४३ के बाद प्रयोगवाद नाम दिया गया। 
    इसी का संशोधित रूप वर्तमानकालीन नई कविता और नई 
    कहानियाँ हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इस 
    प्रकार हम देखते हैं कि द्वितीय महायुद्ध और उसके उत्तरकालीन 
    साहित्य में जीवन की विभीषिका, कुरूपता और असंगतियों के 
    प्रति अंसतोष तथा क्षोभ ने कुछ आगे पीछे दो प्रकार की प्रवृत्तियों 
    को जन्म दिया। एक का नाम प्रगतिवाद है, जो मार्क्स के भौतिकवादी 
    जीवनदर्शन से प्रेरणा लेकर चला; दूसरा प्रयोगवाद है, जिसने 
    परंपरागत आदर्शों और संस्थाओं के प्रति अपने अंसतोष की तीव्र 
    प्रतिक्रियाओं को साहित्य के नवीन रूपगत प्रयोगों के माध्यम 
    से व्यक्त किया। इसपर नए मनोविज्ञान का गहरा प्रभाव पड़ा।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्रगतिवाद 
    से प्रभावित कथाकारों में यशपाल, उपेंद्रनाथ अश्क, अमृतलाल नागर 
    और नागार्जुन आदि विशिष्टि हैं। आलोचकों में रामविलास शर्मा 
    प्रमुख हैं। कवियों में केदारनाथ अग्रवाल, नागार्जुन, रांगेय 
    राघव, शिवमंगल सिंह 'सुमन' आदि के नाम प्रसिद्ध हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">नए 
    मनोविज्ञान से प्रभावित प्रयोगों के लिए सचेष्ट कथाकारों में 
    अज्ञेय प्रमुख हैं। मनोविज्ञान से गंभीर रूप में प्रभावित इलाचंद्र 
    जोशी और जैनेंद्र हैं। इन लेखकों ने व्यक्तिमन के अवचेतन 
    का उद्घाटन कर नया नैतिक बोध जगाने का प्रयत्न किया। जैनेंद्र 
    और अज्ञेय ने कथा के परंपरागत ढाँचे को तोड़कर शैलीशिल्प 
    संबंधी नए प्रयोग किए। परवर्ती लेखकों और कवियों में वैयक्तिक 
    प्रतिक्रियाएँ अधिक प्रखर हुईं। समकालीन परिवेश से वे पूर्णत: 
    संसक्त हैं। उन्होंने समाज और साहित्य की मान्यताओं पर गहरा 
    प्रश्नच्ह्रि लगा दिया है। व्यक्तिजीवन की लाचारी, कुंठा, आक्रोश 
    आदि व्यक्त करने के साथ ही वे वैयक्तिक स्तर पर नए जीवनमूल्यों 
    के अन्वेषण में लगे हुए हैं। उनकी रचनाओं में एक ओर सार्वभौम 
    संत्रास और विभीषिका की छटपटाहट है तो दूसरी ओर व्यक्ति 
    के अस्तित्व की अनिवार्यता और जीवन की संभावनाओं को रेखांकित 
    करने का उपक्रम भी। हमारा समकालीन साहित्य आत्यंतिक व्यक्तिवाद 
    से ग्रस्त है, और यह उसकी सीमा है। पर उसका सबसे बड़ा बल 
    उसकी जीवनमयता है जिसमें भविष्य की सशक्त संभावनाएँ निहित 
    हैं।<span   style="">   </span>(विजयपाल सिंह)</span></p>
</div>
</body></html>