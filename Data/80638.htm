<html><head>

<meta http-equiv="Content-Type" content="text/html; charset=UTF-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoBodyTextIndent2"><b style=""><span   style="font-size: 16pt; color: black; text-align: left;">भागीदार</span></b><span   style="color: black; text-align: left;">, अंशधारी 
    (</span><span padma_font_family_property="DV1-TTSurekh" style="font-family: DV1-TTSurekh; color: black;">Share holder</span><span   style="color: black; text-align: left;">) 
    : प्रमांडलिक व्यापार के सुसंगठित रूप में विकास को वृहत् 
    रूप देनेवाले लाभों में एक प्रमुख लाभ यह भी है कि इसमें 
    संस्थापक को अपना कार्यक्षेत्र फैलाने का अवसर मिलता है। वह 
    अनगिनत संख्या में लोगों को उसके साथ कारोबार में शामिल 
    होने को प्रेरित करता है। प्रत्येक व्यक्ति जो भी संस्थापित प्रमंडल 
    (</span><span padma_font_family_property="DV1-TTSurekh" style="font-family: DV1-TTSurekh; color: black;">Incorporated company</span><span   style="color: black; text-align: left;">) में शामिल 
    होता है उसका सदस्य बन जाता है। लेकिन हर सदस्य अंशधारी 
    नहीं होता बहुत से प्रमंडल ऐसे हैं, उदाहरणार्थ प्रत्याभूति 
    द्वारा मर्यादित (</span><span padma_font_family_property="DV1-TTSurekh" style="font-family: DV1-TTSurekh; color: black;">limited by guarantee</span><span   style="color: black; text-align: left;">) जिनकी अंश 
    पूँजी ही न हो और इसलिए अंशधारी न हों, परंतु उनके सदस्य 
    होते हैं।</span></p>
  <p class="MsoBodyTextIndent2"><span   style="color: black; text-align: left;">निम्नलिखित प्रकारों में किसी भी एक प्रकार से एक 
    व्यक्ति सदस्य बन सकता है। प्रथमत: प्रमंडल अधिनियम १९५६ की 
    धारा ४१ में व्यवस्था दी गई है कि पार्षद सीमा नियम (</span><span padma_font_family_property="DV1-TTSurekh" style="font-family: DV1-TTSurekh; color: black;">memorandum of association</span><span   style="color: black; text-align: left;">) के अभिदाता (</span><span padma_font_family_property="DV1-TTSurekh" style="font-family: DV1-TTSurekh; color: black;">subscribers</span><span   style="color: black; text-align: left;">) प्रमंडल के सदस्य 
    बनने को सहमत माने जाएँगे, और उनके पंजीकरण (</span><span padma_font_family_property="DV1-TTSurekh" style="font-family: DV1-TTSurekh; color: black;">Registration</span><span   style="color: black; text-align: left;">) के बाद उन्हें सदस्यों की पंजिका (</span><span padma_font_family_property="DV1-TTSurekh" style="font-family: DV1-TTSurekh; color: black;">Register</span><span   style="color: black; text-align: left;">) में सदस्यों के रूप में लिखा जायगा।</span></p>
  <p class="MsoBodyTextIndent2"><span   style="color: black; text-align: left;">दूसरे, कोई भी प्रमंडल के अंश क्रय करने को 
    सहमत होकर सदस्य बन सकता है, जैसे आबंटन (</span><span padma_font_family_property="DV1-TTSurekh" style="font-family: DV1-TTSurekh; color: black;">Allotement</span><span   style="color: black; text-align: left;">) द्वारा या खुले बाजार में प्रमंडल के अंश क्रय कर 
    या संप्रेक्षण से, जैसे, एक मृत या नष्टनिधि (</span><span padma_font_family_property="DV1-TTSurekh" style="font-family: DV1-TTSurekh; color: black;">Bankrupt</span><span   style="color: black; text-align: left;">) सदस्य के अंशों के दायाधिकार (</span><span padma_font_family_property="DV1-TTSurekh" style="font-family: DV1-TTSurekh; color: black;">succession</span><span   style="color: black; text-align: left;">) द्वारा। इन सभी स्थितियों में जब तक उसका नाम 
    सदस्यों की पंजिका में नहीं होता वह सदस्य नहीं माना जाता। 
    अगर उसका नाम सदस्यपंजिका में है तो भले ही वह सदस्य न 
    रहा हो, उसमें होने के नाते वह सदस्य माना जाएगा।</span></p>
  <p class="MsoBodyTextIndent2"><span   style="color: black; text-align: left;">सभी व्यक्ति, जो संविदा (</span><span padma_font_family_property="DV1-TTSurekh" style="font-family: DV1-TTSurekh; color: black;">contract</span><span   style="color: black; text-align: left;">) के लिए सक्षम (</span><span padma_font_family_property="DV1-TTSurekh" style="font-family: DV1-TTSurekh; color: black;">competent</span><span   style="color: black; text-align: left;">) हैं, विधान के अंतर्गत 
    सदस्य हो सकते हैं। इसलिए एक अल्पवयस्क (</span><span padma_font_family_property="DV1-TTSurekh" style="font-family: DV1-TTSurekh; color: black;">minor</span><span   style="color: black; text-align: left;">) और एक विक्षिप्त व्यक्ति संविदासक्षम न होने के 
    कारण सदस्य नहीं बन सकता। पार्षद सीमा नियम की उद्देश्यात्मक 
    उपधारा (</span><span padma_font_family_property="DV1-TTSurekh" style="font-family: DV1-TTSurekh; color: black;">objective 
    clause</span><span   style="color: black; text-align: left;">) द्वारा अधिकृत एक प्रमंडल दूसरे 
    प्रमंडल का सदस्य बन सकता है। अंग्रेजी विधान में एक अल्पवयस्क 
    भी सदस्य बन सकता है लेकिन उसके वयस्क बन जाने के बाद 
    समुचित काल के अंदर उसके विकल्प पर संविदा विवर्ज्य (</span><span padma_font_family_property="DV1-TTSurekh" style="font-family: DV1-TTSurekh; color: black;">voidable</span><span   style="color: black; text-align: left;">) है।</span></p>
  <p class="MsoBodyTextIndent2"><span   style="color: black; text-align: left;">अपने अंशों को हस्तांतरित कर (</span><span padma_font_family_property="DV1-TTSurekh" style="font-family: DV1-TTSurekh; color: black;">transfer</span><span   style="color: black; text-align: left;">) या मृत्यु हो जाने पर अपहार (</span><span padma_font_family_property="DV1-TTSurekh" style="font-family: DV1-TTSurekh; color: black;">forfeiture</span><span   style="color: black; text-align: left;">) या समर्पण (</span><span padma_font_family_property="DV1-TTSurekh" style="font-family: DV1-TTSurekh; color: black;">surrender</span><span   style="color: black; text-align: left;">) अथवा प्रमंडल का 
    कार्य समाप्त कर दिए जाने पर और नहीं तो पार्षद अंतर्नियमों 
    की व्यवस्थाओं के अनुरूप एक व्यक्ति अपनी सदस्यता से वंचित हो 
    सकता है।</span></p>
  <p class="MsoBodyTextIndent2"><span   style="color: black; text-align: left;">सदस्यों का दायित्व प्रमंडल के स्वरूप पर निर्भर 
    है। अगर प्रमंडल अपरिमित दायित्व (</span><span padma_font_family_property="DV1-TTSurekh" style="font-family: DV1-TTSurekh; color: black;">unlimited liabilities</span><span   style="color: black; text-align: left;">) 
    वाला है तो प्रत्येक सदस्य का पूर्ण दायित्व उसकी सदस्यता के 
    काल में प्रमंडल द्वारा अनुबंधित (</span><span padma_font_family_property="DV1-TTSurekh" style="font-family: DV1-TTSurekh; color: black;">contracted</span><span   style="color: black; text-align: left;">) सभी ऋणों का भुगतान 
    हो जाता है। अगर प्रमंडल प्रत्याभूति द्वारा परिमित दायित्वपूर्ण 
    है तो प्रमंडल के भंग होने पर (</span><span padma_font_family_property="DV1-TTSurekh" style="font-family: DV1-TTSurekh; color: black;">winding up</span><span   style="color: black; text-align: left;">) प्रत्येक सदस्य को पार्षद सीमा नियम की दायित्व 
    उपधारा (</span><span padma_font_family_property="DV1-TTSurekh" style="font-family: DV1-TTSurekh; color: black;">liability 
    clause</span><span   style="color: black; text-align: left;">) के अंतर्गत निर्दिष्ट (</span><span padma_font_family_property="DV1-TTSurekh" style="font-family: DV1-TTSurekh; color: black;">specified</span><span   style="color: black; text-align: left;">) धनराशि का अनिवार्य रूप से भुगतान करना होगा। 
    अगर प्रमंडल अंश परिमित (</span><span padma_font_family_property="DV1-TTSurekh" style="font-family: DV1-TTSurekh; color: black;">limited by shares</span><span   style="color: black; text-align: left;">) है तो प्रत्येक 
    सदस्य को अनिवार्यत: अपने अंशों का अधिहित मूल्य चुकाना होगा 
    और अगर उसके अंशों का पूर्ण भुगतान हो गया है तो उसका 
    कोई दायित्व नहीं रहता। एक भूतपूर्व सदस्य का भी आंशिक 
    देय दायित्व तब हो जाता है जब उसके अंशों के हस्तांतरण 
    के एक वर्ष के अंदर प्रमंडल भंग हो जाता है और तब भी, जब 
    कि वर्तमान सदस्य पूर्णरूप से भुगतान कर पाने मे असमर्थ 
    होते हैं; तो भी उसका दायित्व उन ऋणों के भुगतान का है जो 
    उसके सदस्यता से मुक्त होने से पूर्व लिए गए थे।<span   style="">   </span>(अभय सिन्हा)</span></p>
</div>
</body></html>