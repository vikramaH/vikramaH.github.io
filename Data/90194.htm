<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">महाकाव्य</span></b><span   style="font-size: 14pt; font-family: DV-TTSurekhEN;"> संस्कृत काव्यशास्त्र 
    में महाकाव्य का प्रथम सूत्रबद्ध लक्षण आचार्य भामह ने प्रस्तुत 
    किया है और परवर्ती आचार्यों में दंडी, रुद्रट तथा विश्वनाथ 
    ने अपने अपने ढंग से इस लक्षण का विस्तार किया है। आचार्य 
    विश्वनाथ का लक्षणनिरूपण इस परंपरा में अंतिम होने के 
    कारण सभी पूर्ववर्ती मतों के सारसंकलन के रूप में उपलब्ध 
    है। विश्वनाथ के अनुसार महाकाव्य का लक्षण इस प्रकार है :</span></p>
  <p   class="MsoBodyText3" style="">जिसमें सर्गों का निबंधन हो वह महाकाव्य कहलाता है। इसमें 
    देवता या सदृश क्षत्रिय, जिसमें धीरोदात्तत्वादि गुण हों, नायक 
    होता है। कहीं एक वंश के अनेक सत्कुलीन भूप भी नायक होते 
    हैं। शृंगार, वीर और शांत में से कोई एक रस अंगी होता 
    है तथा अन्य सभी रस अंग रूप होते हैं। उसमें सब नाटकसंधियाँ 
    रहती हैं। कथा ऐतिहासिक अथवा सज्जनाश्रित होती है। चतुर्वर्ग 
    (धर्म, अर्थ, काम, मोक्ष) में से एक उसका फल होता है। आरंभ 
    में नमस्कार, आशीर्वाद या वर्ण्यवस्तुनिर्देश होता है। कहीं खलों 
    की निंदा तथा सज्जनों का गुणकथन होता है। न अत्यल्प और न 
    अतिदीर्घ अष्टाधिक सर्ग होते हैं जिनमें से प्रत्येक की रचना 
    एक ही छंद में की जाती है और सर्ग के अंत में छदपरिवर्तन 
    होता है। कहीं कहीं एक ही सर्ग में अनेक छंद भी होते हैं। सर्ग 
    के अंत में आगामी कथा की सूचना होनी चाहिए। उसमें संध्या, 
    सूर्य, चंद्रमा, रात्रि, प्रदोष, अंधकार, दिन, प्रात:काल, मध्याह्न, 
    मृगया, पर्वत, ऋतु, वन, सागर, संयोग, विप्रलंभ, मुनि, स्वर्ग, 
    नगर, यज्ञ, संग्राम, यात्रा और विवाह आदि का यथासंभव सांगोपांग 
    वर्णन होना चाहिए (साहित्यदर्पण, परिच्छेद ६,३१५-३२४)।</p>
  <p class="MsoNormal"><span   style="font-size: 14pt; font-family: DV-TTSurekhEN;">आचार्य 
    विश्वनाथ का उपर्युक्त निरूपण महाकाव्य के स्वरूप की वैज्ञानिक 
    एवं क्रमबद्ध परिभाषा प्रस्तुत करने के स्थान पर उसकी प्रमुख 
    और गौण विशेषताओं का क्रमहीन विवरण उपस्थित करता है। 
    इसके आधार पर संस्कृत काव्यशास्त्र में उपलब्ध महाकाव्य के 
    लक्षणों का सार इस प्रकार किया जा सकता है :</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कथानक 
    (१) -- महाकाव्य का कथानक ऐतिहासिक अथवा इतिहासाश्रित होना 
    चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(२) 
    विस्तार -- कथानक का कलवेर जीवन के विविध रूपों एवं वर्णनों 
    से समृद्ध होना चाहिए। ये वर्णन प्राकृतिक, सामाजिक, और राजीतिक 
    क्षेत्रों से इस प्रकार संबंद्ध होने चाहिए कि इनके माध्यम 
    से मानव जीवन का पूर्ण चित्र उसके संपूर्ण वैभव, वैचित््रय एवं 
    विस्तार के साथ उपस्थित हो सके। इसीलिए उसका आयाम (अष्टाधिक 
    सर्गों में) विस्तृत होना चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">विन्यास 
    -- कथानक की संघटना नाट्य संधियों के विधान से युक्त होनी 
    चाहिए अर्थात् महाकाव्य के कथानक का विकास क्रमिक होना चाहिए। 
    उसकी आधिकारिक कथा एवं अन्य प्रकरणों का पारस्परिक संबंध 
    उपकार्य-उपकारक-भाव से होना चाहिए तथा इनमें औचित्यपूर्ण 
    पूर्वापर अन्विति रहनी चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">नायक 
    -- महाकाव्य का नायक देवता या सदृश क्षत्रिय हो, जिसका चरित्र 
    धीरोदात्त गुणों से समन्वित हो -- अर्थात् वह महासत्त्व, अत्यंत 
    गंभीर, क्षमावान् अविकत्थन, स्थिरचरित्र, निगूढ़, अहंकारवान् 
    और दृढ़्व्रात होना चाहिए। पात्र भी उसी के अनुरूप विशिष्ट व्यक्ति, 
    राजपुत्र, मुनि आदि होने चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रस 
    -- महाकाव्य में शृंगार, वीर, शांत एवं करुण में से किसी एक 
    रस की स्थिति अंगी रूप में तथा अन्य रसों की अंग रूप में होती 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">फल 
    -- महाकाव्य सद्वृत होता है -- अर्थात् उसकी प्रवृत्ति शिव एवं 
    सत्य की ओर होती है और उसका उद्देश्य होता है चतुवर्ग की 
    प्राप्ति।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">शैली 
    -- शैली के संदर्भ में संस्कृत के आचार्यों ने प्राय: अत्यंत स्थूल 
    रूढ़ियों का उल्लेख किया है -- उदाहरणार्थ एक ही छंद में सर्ग 
    रचना तथा सर्गांत मे छंदपरिवर्तन, अष्टाधिक सर्गों में विभाजन, 
    नामकरण का आधार आदि। परंतु महाकाव्य के अन्य लक्षणों के 
    आलोक में यह स्पष्ट ही है कि महाकाव्य की शैली नानावर्णन 
    क्षमा, विस्तारगर्भा, श्रव्य वृत्तों से अलंकृत, महाप्राण होनी चाहिए। 
    आचार्य भामह ने इस भाषा को सालंकार, अग्राम्य शब्दों से युक्त 
    अर्थात् शिष्ट नागर भाषा कहा है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">महाकाव्य 
    के जिन लक्षणों का निरूपण भारतीय आचार्यों ने किया, शब्दभेद 
    से उन्हीं से मिलती जुलती विशेषताओं का उल्लेख पश्चिम के आचार्यों 
    ने भी किया है। अरस्तू ने त्रासदी से महाकाव्य की तुलना करते 
    हुए कहा है कि ''गीत एवं दृश्यविघान के अतिरिक्त (महाकाव्य 
    और त्रासदी) दोनों के अंग भी समान ही हैं।'' अर्थात् महाकाव्य 
    के मूल तत्व चार हैं -- कथावस्तु, चरित्र, विचारतत्व और पदावली 
    (भाषा)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कथावस्तु 
    के संबंध में उनका मत है कि (१) महाकाव्य की कथावस्तु एक ओर 
    शुद्ध ऐतिहासिक यथार्थ से भिन्न होती है ओर दूसरी ओर सर्वथा 
    काल्पनिक भी नहीं होती। वह प्रख्यात (जातीय दंतकथाओं पर 
    आश्रित) होनी चाहिए, और उसमें यथार्थ से भव्यतर जीवन का 
    अंकन होना चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(२) 
    उसका आयाम विस्तृत होना चाहिए जिसके अंतर्गत विविध उपाख्यानों 
    का समावेश हो सके। 'उसमें अपनी सीमाओं का विस्तार करने 
    की बड़ी क्षमता होती है' क्योंकि त्रासदी की भांति वह रंगमंच 
    की देशकाल संबंधी सीमाओं में परिबद्ध नहीं होता। उसमें अनेक 
    घटनाओं का सहज समावेश हो सकता है जिससे एक ओर काव्य 
    को घनत्व और गरिमा प्राप्त होती है और दूसरी ओर अनेक 
    उपाख्यानों के नियोजन के कारण रोचक वैविध्य उत्पन्न हो जाता 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(३) 
    किंतु कथानक का यह विस्तार अनियंत्रित नहीं होना चाहिए। उसमें 
    एक ही कार्य होना चाहिए जो आदि मध्य अवसान से युक्त एवं स्वत: 
    पूर्ण हो। समस्त उपाख्यान इसी प्रमुख कार्य के साथ संबंद्ध 
    और इस प्रकार से गुंफित हों कि उनका परिणाम एक ही हो।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">(४) 
    इसके अतिरिक्त त्रासदी के वस्तुसंगठन के अन्य गुण -- पूर्वापरक्रम, 
    संभाव्यता तथा कुतूहल -- भी महाकाव्य में यथावत् विद्यमान 
    रहते हैं। उसकी परिधि में अद्भुत एवं अतिप्राकृत तत्व के लिये 
    अधिक अवकाश रहता है और कुतूहल की संभावना भी महाकाव्य 
    में अपेक्षाकृत अधिक रहती है। कथानक के सभी कुतूहलवर्धक 
    अंग, जैसे स्थितिविपर्यय, अभिज्ञान, संवृति और विवृति, महाकाव्य 
    का भी उत्कर्ष करते हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पात्र 
    -- महाकाव्य के पात्रों के संबंध में अरस्तू ने केवल इतना 
    कहा है कि 'महाकाव्य और त्रासदी में यह समानता है कि 
    उसमें भी उच्चतर कोटि के पात्रों की पद्यबद्ध अनुकृति रहती है।' 
    त्रासदी के पात्रों से समानता के आधार पर यह निष्कर्ष निकालना 
    कठिन नहीं कि महाकाव्य के पात्र भी प्राय: त्रासदी के समान -- 
    भद्र, वैभवशाली, कुलीन और यशस्वी होने चाहिए। रुद्रट के अनुसार 
    महाकाव्य में प्रतिनायक और उसके कुल का भी वर्णन होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्रयोजन 
    और प्रभाव -- अरस्तू के अनुसार महाकाव्य का प्रभाव और प्रयोजन 
    भी त्रासदी के समान होना चाहिए, अर्थात् मनोवेगों का विरेचन, 
    उसका प्रयोजन और तज्जन्य मन:शांति उसका प्रभाव होना चाहिए। 
    यह प्रभाव नैतिक अथवा रागात्मक अथवा दोनों प्रकार का हो 
    सकता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भाषा, 
    शैली और छंद -- अरस्तू के शब्दों में महाकाव्य की शैली का भी 
    'पूर्ण उत्कर्ष यह है कि वह प्रसन्न (प्रसादगुण युक्त) हो किंतु 
    क्षुद्र न हो।' अर्थात् गरिमा तथा प्रसादगुण महाकाव्य की शैली 
    के मूल तत्व हैं, और गरिमा का आधार है असाधारणता। उनके 
    मतानुसार महाकाव्य की भाषाशैली त्रासदी की करुणमधुर अलंकृत 
    शैली से भिन्न, लोकातिक्रांत प्रयोगों से कलात्मक, उदात्त एवं 
    गरिमावरिष्ठ होनी चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">महाकाव्य 
    की रचना के लिये वे आदि से अंत तक एक ही छंद-वीर छंद-के 
    प्रयोग पर बल देते हैं क्योंकि उसका रूप अन्य वृत्तों की अपेक्षा 
    अधिक भव्य एवं गरिमामय होता है जिसमें अप्रचलित एवं लाक्षणिक 
    शब्द बड़ी सरलता से अंतर्भुक्त हो जाते हैं। परवर्ती विद्वानों 
    ने भी महाकाव्य के विभिन्न तत्वों के संदर्भ में उन्हीं विशेषताओं 
    का पुनराख्यान किया है जिनका उल्लेख आचार्य अरस्तू कर चुके 
    थे। वीरकाव्य (महाकाव्य) का आधार सभी ने जातीय गौरव की 
    पुराकथाओं को स्वीकार किया हे। जॉन हेरिंगटन वीरकाव्य 
    के लिये ऐतिहासिक आधारभूमि की आवश्यकता पर बल देते हैं 
    और स्पेंसर वीरकाव्य के लिये वैभव और गरिमा को आधारभूत 
    तत्व मानते हैं। फ्रांस के कवि आलोचकों पैलेतिए, वोकलें और 
    रोनसार आदि ने भी महाकाव्य की कथावस्तु को सर्वाधिक गरिमायम, 
    भव्य और उदात्त करते हुए उसके अंतर्गत ऐसे वातावरण के निर्माण 
    का आग्रह किया है जो क्षुद्र घटनाओं से मुक्त एवं भव्य हो।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भारतीय 
    और पाश्चात्य आलोचकों के उपर्युक्त निरूपण की तुलना करने 
    पर स्पष्ट हो जाता है कि दोनों में ही महाकाव्य के विभिन्न 
    तत्वों के संदर्भ में एक ही गुण पर बार-बार शब्दभेद से बल 
    दिया गया है और वह है भव्यता एवं गरिमा, जो औदात्य से 
    अंग हैं। वास्तव में, महाकाव्य व्यक्ति की चेतना से अनुप्राणित न 
    होकर समस्त युग एवं राष्ट्र की चेतना से अनुप्राणित होता 
    है। इसी कारण उसके मूल तत्व देशकाल सापेक्ष न होकर सार्वभौम 
    होते हैं -- जिनके अभाव में किसी भी देश अथवा युग की कोई 
    रचना महाकाव्य नहीं बन सकती और जिनके सद्भाव में, परंपरागत 
    शास्त्रीय लक्षणों की बाधा होने पर भी, किसी कृति को महाकाव्य 
    के गौरव से वंचित करना संभव नहीं होता। ये मूल तत्व हैं 
    -- (१) उदात्त कथानक (२) उदात्त कार्य अथवा उद्देश्य (३) उदात्त चरित्र 
    (४) उदात्त भाव और (५) उदात्त शैली। इस प्रकार औदात्य अथवा 
    महत्तत्व ही महाकाव्य का प्राण है।<span   style="">   
    </span></span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">[</span><span   style="font-size: 14pt; font-family: DV-TTSurekhEN;">नगेंद्र</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">]</span><span style="font-size: 14pt; font-family: DV-TTSurekhEN;"></span></p>
</div>
</body></html>