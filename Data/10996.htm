<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><b><font    size="5">आर्कनी 
  द्वीप</font><font > </font></b><font   > 
  स्कॉटलैंड के उत्तरी 
  समुद्रतट के समीप 
  स्थित द्वीपों का 
  एक समूह है जिसका 
  कुल क्षेत्रफल ३७५.५ वर्ग 
  मील है। आर्कनी 
  शब्द संभवत: नॉर्स 
  भाषा के आरकन 
  (सील मछली) तथा 
  ई (द्वीप) शब्दों 
  से संबद्ध है। ये 
  लगभग छह मील 
  चौड़ी पेंटलैंड 
  फर्थ द्वारा स्थलखंड 
  से पृथक् हैं। 
  इसके अतंर्गत ३७ 
  द्वीप हैं (छोटे 
  छोटे चट्टानी 
  द्वीपों को छोड़कर)। 
  इनमें से केवल 
  आधे द्वीप ही आबाद 
  हैं। ये सब द्वीप 
  जिले के अंतर्गत 
  आते हैं। इस जिले 
  की राजधानी 
  किर्कवाल है 
  जो विशालतम 
  द्वीप पमोना 
  में स्थित है। ये 
  द्वीप पूर्णत: प्राचीन 
  लाल बालुकाश्म 
  (रेडसैंड-स्टोन) 
  द्वारा निर्मित 
  और वृक्ष हीन 
  हैं। ये नीचे द्वीप 
  हैं जिनकी समुद्रतल 
  से अधिकतम ऊँचाई 
  १,००० फुट से अधिक नहीं 
  है। द्वीपों की 
  तटरेखा अत्यधिक 
  कटी फटी है। हिमनदी 
  के प्रभावचिह्न 
  स्पष्ट रूप में विद्यमान 
  हैं। कुल जनंसख्या 
  १७,८७८ (१९६७) है। लगभग आधी 
  जनसंख्या का व्यवसाय 
  कृषि है। इसके 
  अतिरिक्त मत्स्य उद्योग 
  महत्वपूर्ण है।</font></p>
<font > 
<p style="text-align: left;"   align="RIGHT">(रा.ना.मा.)</p>
</font><b></b>
<p><font  size="5"><b></b></font></p>
</body></html>