<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >चरक</b></font><font    size="4"> 
  चरकसंहिता 
  आयुर्वेद में प्रसिद्ध 
  है। इसके उपदेशक 
  अत्रिपुत्र पुनर्वसु, 
  ग्रंथकर्ता अग्निवेश 
  और प्रतिसंस्कारक 
  चरक हैं।</font></p>
<font  size="4"> 
<p  >प्राचीन वाङ्मय 
  के परिशीलन 
  से ज्ञात होता 
  है कि उन दिनों 
  ग्रंथ या तंत्र की 
  रचना शाखा के 
  नाम से होती 
  थी। जैसे कठ शाखा 
  में कठोपनिषद् 
  बनी। शाखाएँ या 
  चरण उन दिनों 
  के विद्यापीठ थे, 
  जहाँ अनेक विषयों 
  का अध्ययन होता 
  था। अत: संभव है, 
  चरकसंहिता 
  का प्रतिसंस्कार 
  चरक शाखा में 
  हुआ हो।</p>
<p  >चरकसंहिता 
  में पालि साहित्य 
  के कुछ शब्द मिलते 
  हैं, जैसे अवक्रांति, 
  जेंताक (जंताक 
  <font padma_font_family_property="Symbol" face="Symbol">-</font> विनयपिटक), 
  भंगोदन, खुड्डाक, 
  भूतधात्री (निद्रा 
  के लिये)। इससे 
  चरकसंहिता 
  का उपदेशकाल 
  उपनिषदों के 
  बाद और बुद्ध 
  के पूर्व निश्चित 
  होता है। इसका 
  प्रतिसंस्कार कनिष्क 
  के समय ७८ ई. के 
  लगभग हुआ।</p>
<p  >त्रिपिटक के चीनी 
  अनुवाद में कनिष्क 
  के राजवैद्य के 
  रूप में चरक का 
  उल्लेख है। किंतु 
  कनिष्क बौद्ध था 
  और उसका कवि 
  अश्वघोष भी बौद्ध 
  था, पर चरक संहिता 
  में बुद्धमत का 
  जोरदार खंडन 
  मिलता है। अत: चरक 
  और कनिष्क का 
  संबंध संदिग्ध 
  ही नहीं असंभव 
  जान पड़ता है। पर्याप्त 
  प्रमाणों के अभाव 
  में मत स्थिर करना 
  कठिन है। 	(अत्रि देव 
  विद्यालंकार)</p>
</font><b></b> 
<p><font  size="5"><b></b></font></p>
</body></html>