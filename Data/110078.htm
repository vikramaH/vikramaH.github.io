<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विषप्रतिकारक</span></b><span   style="font-size: 14pt; font-family: DV-TTSurekhEN;"> 
    विष कष्टकारक और घातक होते हैं। इनके प्रभाव के निराकरण 
    के लिए कुछ औषधियाँ और उपचार प्रयुक्त होते हैं। इन्हें 
    विषप्रतिकारक कहते हैं। विष के खाने के अनेक कारण हो सकते 
    हैं। कुछ लोग आत्महत्या के लिए विष खाते हैं। कुछ लोग दूसरे 
    का धनमाल हड़पने के लिए विष खिलाकर बेहोश कर, धनमाल 
    लेकर चंपत हो जाना चाहते हैं। ऐसी बातें रेलयात्रियों के 
    संबंध में बहुधा सुनी जाती हैं। कुछ लोग अनजान में विष खा 
    लेते हैं और उसके अहितकर प्रभाव का शिकार बनते हैं। विषों 
    के लाभकारी उपयोग भी हैं। कष्टकारक कीड़ों मकोड़ों, जैसे 
    मच्छर और खटमल, और रोगोत्पादक जंतुओं, जैसे चूहों आदि, 
    के नाश करने में विषों का प्रयोग होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भारत 
    में जो विष साधारणत: प्रयुक्त होते हैं, वे हैं अफीम, संखिया, 
    तूतिया, धतूरे के बीज, कार्बोलिक अम्ल इत्यादि। कुछ विष 
    अम्लीय होते हैं, जैसे प्रबल ऐसीटिक अम्ल, प्रबल हाइड्रोक्लोरिक 
    अम्ल, प्रबल नाइट्रिक अम्लख् प्रबल सल्फ्यूरिक अम्ल तथा आक्सैलिक 
    अम्ल। कुछ विष क्षारीय होते हैं, जैसे ऐल्कलॉयड और कुछ उदासीन 
    होते हैं, जैसे सीस, पारद के लवण, संखिया आदि। अम्लीय विषों 
    के निराकरण के लिए किसी क्षारीय पदार्थ का प्रयोग होता है, 
    जैसे बहुत तनु अमोनिया (आधे पाइंट जल में एक चाय चम्मच 
    अमोनिया), चूने का पानी, प्लास्टर ऑव पेरिस, मैग्नीशिया, 
    खड़िया इत्यादि। क्षारीय विषों के लिए अम्लीय प्रतिकारकों का 
    प्रयोग होता है, जैसे हल्का ऐसीटिक अम्ल, सिरका, नींबू का 
    रस इत्यादि। जिस विष की प्रकृति न मालूम हो, उसे बहुत 
    पानी या दूध मिलाकर अंडा, तेल, आटा और पानी या चूना पानी 
    देना चाहिए। कुछ विशिष्ट विषों के विषप्रतिकारक इस प्रकार 
    हैं :</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">अम्लीय विष</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> बहुत तनु अमोनिया, 
    पाकचूर्ण, मैग्नीशिया, खाड़िया, चूना या साबुन पानी। दंतमंजन 
    तथा वमनकारी ओषधियों का सेवन निषिद्ध है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">क्षारीय विष</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> सिरका, नीबूरस, 
    बहुत तनु ऐसीटिक अम्ल (२ से ३</span><span padma_font_family_property="Courier" style="font-size: 14pt; font-family: Courier;">%</span><span   style="font-size: 14pt; font-family: DV-TTSurekhEN;">) 
    तथा शामक द्रव, जैसे तेल, घी, दूध मलाई आदि, का सेवन।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">अफीम</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> आमाशय का धोना, 
    विशेषत:। मंद पोटाशपरमैंगनेट के विलयन से धोना चाहिए। 
    ७ प्रतिशत कार्बन डाइऑक्साइड मिले हुए ऑक्सीजन का सेवन, 
    आवश्यकता पड़ने पर कृत्रिम श्वसन, वमनकारी एवं उद्दीपक का 
    सेवन तथा रोगी को पूर्ण विश्राम देना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">संखिया</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> आमाशय की धुलाई, 
    विशेष रूप से सोडियम थायोसल्फेट के विलयन से। सोडियम 
    थायोसल्फेट की अंत: शिरा सूई भी दी जा सकती है। पीने 
    को गरम काफी, जल और मॉरफिन की सूई भी दी जाती है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">ऐल्कालॉयड</span></b><span   style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> आमाशय को टैनिक 
    अम्ल या पोटैशपरमैंगनेट से धोना चाहिए। कृत्रिम श्वसन तथा 
    उत्तेजना रोकने के लिए बारबिट्यूरेट का सेवन कराना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">पारद लवण</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> आमाशय को विशेषत: 
    सोडियम फॉर्मल्डिहाइड सल्फोक्सिलेट से, धोना चाहिए। कच्चा 
    अंडा या दूध का सेवन, अम्लोपचय (</span><span padma_font_family_property="Courier" style="font-size: 14pt; font-family: Courier;">acidosis</span><span   style="font-size: 14pt; font-family: DV-TTSurekhEN;">) 
    पर कैल्सियम लैक्टेट।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">सीस </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    आमाशय को धोना तथा वमनकारी औषधियों, जैसे सोडियम 
    सल्फेट या एप्सम, देना चाहिए, ताकि सीस शीघ्र ही निकल जाए। 
    प्रचुर मात्रा में कैल्सियम तथा फॉस्फ़रस वाला आहार देना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">रजत </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    रजत लवण के विषों के लिए बड़ी मात्रा में नमक जल तथा दूध 
    या साबुन पानी पिलाना चाहिए। पाकचूर्ण का सेवन कराना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">ताम्र </span></b><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    ताम्र लवणों के विष के लिए दूध, अंडा, साबुन पानी, आटा और 
    पानी का सेवन कराना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">फॉस्फरस</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> तनु पोटैशपरमैंगनेट 
    (१ भाग १,००० भाग जल में)। जल में मैग्नीशिया; वमन के लिए पाँच 
    ग्रेन तूतिया, एक गिलास दूध या जल में आधा चायचम्मच तारपीन 
    देना चाहिए। तेल या घी का सेवन वर्जित है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">कार्बलिक अम्ल</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> एप्सम और ग्लोबर 
    लवण (सोडियल सल्फेट) का सेवन, बहुत तनु ऐल्कोहॉल, 
    कच्चा अंडा, आटा और पानी, दूध रेंड़ी का तेल देना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">आयोडीन</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> स्टार्च और पानी 
    देना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">ऐंटीमनी</span></b><span style="font-size: 14pt; font-family: DV-TTSurekhEN;"> </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> कड़ी चाय या कॉफी, 
    आधे गिलास जल में आधा चायचम्मच टैनिक अम्ल; बाद में अंडा 
    या दूध देना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">विषैले पौधे</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> वमनकारी, उद्दीपक 
    और रेंड़ी तेल सदृश कड़ी दस्तकारी ओषधियाँ देना चाहिए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">टोमेन विष</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> सड़ी मछली, मांस, 
    शाक भाजियों और डब्बे में बंद खाद्यान्नों के खाने से होता 
    है। वमनकारी ओषधियाँ तथा दस्तकारी ओषधियाँ, जैसी रेंड़ी 
    का तेल एवं एप्सम लवण देना, चाहिए एक चायचम्मच तारपीन या 
    दोचाय चम्मच ग्लिसरीन डालकर, साबुन पानी से एनीमा देना 
    चाहिए।<span style=""> </span>(फलदेव सहाय वर्मा)</span></p>
</div>
</body></html>