<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">सोन या सोनभद्र नदी</span></b><span   style="font-size: 14pt; font-family: DV-TTSurekhEN;"> 
    गंगा की सहायक नदियों में सोन का प्रमुख स्थान है। इसका 
    पुराना नाम संभवत: 'सोहन' था जो पीछे बिगड़कर सोन 
    बन गया। यह नदी मध्यप्रदेश के अमरकंटक नामक पहाड़ से निकलकर 
    ३५० मील का चक्कर काटती हुई पटना से पश्चिम गंगा में मिलती 
    है। इस नदी का पानी मीठा, निर्मल और स्वास्थ्यवर्धक होता 
    है। इसके तटों पर अनेक प्राकृतिक दृश्य बड़े मनोरम हैं। 
    अनेक फारसी, उर्दू और हिंदी कवियों ने नदी और नदी के जल 
    का वर्णन किया है। इस नदी में डिहरी-आन-सोन पर बाँध 
    बाँधकर २९६ मील लंबी नहर निकाली गई है जिसके जल से 
    शाहाबाद, गया और पटना जिलों के लगभग सात लाख एकड़ भूमि 
    की सिंचाई होती है। यह बाँध १८७४ ई. में तैयार हो गया 
    था। इस नदी पर ही एशिया का सबसे लंबा पुल, लगभग ३ मील 
    लंबा, डिहरी-ऑन-सोन पर बना हुआ है। दूसरा पुल पटना 
    और आरा के बीच कोइलवर नामक स्थान पर है। कोइलवर 
    का पुल दोहरा है। ऊपर रेलगाड़ियाँ और नीचे बस, मोटर 
    और बैलगाड़ियाँ आदि चलती हैं। इसी नदी पर एक तीसरा पुल 
    भी ग्रैंड ट्रंक रोड पर बनाया गया है। इसके निर्माण में ढाई 
    करोड़ रुपयों से ऊपर लगा है। १९६५ ई. में यह पुल तैयार 
    हो गया था और अब यातायात के लिए खुल गया है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">ऐसे 
    यह नदी शांत रहती है। इसका तल अपेक्षया छिछला है और 
    पानी कम ही रहता है पर बरसात में इसका रूप विकराल हो 
    जाता है, पानी मटियाले रंग का, लहरें भयंकर और झाग से 
    भरी हो जाती हैं। तब इसकी धारा तीव्र गति और बड़े जोर 
    शोर से बहती है।</span></p>
</div>
</body></html>