<html><head>

<meta http-equiv="Content-Type" content="text/html; charset=utf-8">
<link rel="Edit-Time-Data" href="http://www.cdacnoida.in/vishwa/vishwa/files/80230_files/editdata.mso">
<link rel="OLE-Object-Data" href="http://www.cdacnoida.in/vishwa/vishwa/files/80230_files/oledata.mso">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US" link="blue" vlink="purple">
<p><b><span   style="font-size: 16pt; font-family: DV-TTSurekhEN;">बप्पा 
  रावल</span></b><span   style="font-size: 14pt; font-family: DV-TTSurekhEN;"> बप्पा या बापा वास्तव 
  में व्यक्तिवाचक शब्द नहीं है, अपितु जिस तरह 'बापू' शब्द 
  महात्मा गांधी के लिए रूढ़ हो चुका है, उसी तरह आदरसूचक 'बापा' 
  शब्द भी मेवाड़ के एक नृपविशेष के लिए प्रयुक्त होता रहा है। 
  गुहिल वंशी राजा कालभोज का ही दूसरा नाम बापा मानने में 
  कुछ ऐतिहासिक असंगति नहीं होती। इसके प्रजासरंक्षण, देशरक्षण 
  आदि कामों से प्रभावित होकर ही संभवत: जनता ने इसे बापा 
  पदवी से विभूषित किया था। महाराणा कुंभा के समय में रचित 
  एकलिंग महात्म्य में किसी प्राचीन ग्रंथ या प्रशस्ति के आधार पर बापा 
  का समय संवत् ८१० (सन् ७५३) ई. दिया है। एक दूसरे एकलिंग 
  माहात्म्य से सिद्ध है कि यह बापा के राज्यत्याग का समय था। यदि 
  बापा का राज्यकाल ३० साल का रखा जाए तो वह सन् ७२३ के लगभग 
  गद्दी पर बैठा होगा। उससे पहले भी उसके वंश के कुछ प्रतापी 
  राजा मेवाड़ में हो चुके थे, किंतु बापा का व्यक्तित्व उन सबसे 
  बढ़कर था। चित्तौड़ का मजबूत दुर्ग उस समय तक मोरी वंश के 
  राजाओं के हाथ में था। परंपरा से यह प्रसिद्ध है कि हारीत ऋषि 
  की कृपा से बापा ने मानमोरी को मारकर इस दुर्ग को हस्तगत 
  किया। टॉड को यहीं राजा मानका वि. सं. ७७० (सन् ७१३ ई.) का 
  एक शिलालेख मिला था जो सिद्ध करता है कि बापा और मानमोरी 
  के समय में विशेष अंतर नहीं है।</span></p>
<p><font    size="+1">चित्तौड़ 
  पर अधिकार करना कोई आसान काम न था; किंतु हमारा अनुमान 
  है कि बापा की विशेष प्रसिद्धि अरबों से सफल युद्ध करने के कारण 
  हुई। सन् ७१२ ई. में मुहम्मद कासिम से सिंधु को जीता। उसके 
  बाद अरबों ने चारों ओर धावे करने शुरु किए। उन्होंने चावड़ों, 
  मौर्यों, सैंधवों, कच्छेल्लोंश् और गूर्जरों को हराया। मारवाड़, 
  मालवा, मेवाड़, गुजरात आदि सब भूभागों में उनकी सेनाएँ छा 
  गईं। इस भयंकर कालाग्नि से बचाने के लिए ईश्वर ने राजस्थान 
  को कुछ महान् व्यक्ति दिए जिनमें विशेष रूप से प्रतिहार सम्राट् 
  नागभट प्रथम और बापा रावल के नाम उल्लेख्य हैं। नागभट प्रथम 
  ने अरबों को पश्चिमी राजस्थान और मालवे से मार भगाया। बापा 
  ने यही कार्य मेवाड़ और उसके आसपास के प्रदेश के लिए किया। 
  मौर्य (मोरी) शायद इसी अरब आक्रमण से जर्जर हो गए हों। 
  बापा ने वह कार्य किया जो मोरी करने में असमर्थ थे, और साथ 
  ही चित्तौड़ पर भी अधिकार कर लिया। बापा रावल के मुस्लिम देशों 
  पर विजय की अनेक दंतकथाएँ अरबों की पराजय की इस सच्ची 
  घटना से उत्पन्न हुई होंगी।</font></p>
<p><span   style="font-size: 14pt; font-family: DV-TTSurekhEN;">डा. गौरीशंकर हीराचंद 
  ओझा ने अजमेर के सोने के सिक्के को बापा रावल का माना है। 
  इसका तोल ११५ ग्रेन (६५<sub> <img src="80230_files/image002.gif" v:shapes="_x0000_i1025" height="41" width="13"> </sub> रत्ती) है। इस 
  सिक्के में सामने की ओर ऊपर के हिस्से में माला के नीचे श्री 
  बोप्प लेख है। बाई ओर त्रिशूल है, और उसकी दाहिनी तरफ 
  वेदी पर शिवलिंग बना है। इसके दाहिनी ओर नंदी शिवलिंग 
  की ओर मुख किए बैठा है। शिवलिंग और नंदी के नीचे दंडवत् 
  करते हुए एक पुरुष की आकृति है। पीछे की तरफ चमर, सूर्य, 
  और छत्र के चिह्न हैं। इन सबके नीचे दाहिनी ओर मुख किए 
  एक गौ खड़ी है और उसी के पास दूध पीता हुआ बछड़ा है। ये 
  सब चिह्न बपा रावल की शिवभक्ति और उसके जीवन की कुछ घटनाओं 
  से संबद्ध हैं।</span></p>
<p><span   style="font-size: 14pt; font-family: DV-TTSurekhEN;">सं. ग्रं.</span><span padma_font_family_property="&quot;Times New Roman&quot;">-</span><font    size="+1"> 
  गौरीशंकर हीराचंद ओझा : उदयपुर राज्य का इतिहास, पहली 
  जिल्द; जी. सी. रायचौधरी : हिस्ट्री ऑव मेवाड़।   (दशरथ 
  शर्मा)</font></p>
</body></html>