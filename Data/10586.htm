<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font  size="4">
<p  ><b  >अल बलाजुरी 
  </b>अहमद बिन हिया 
  बिन जाबिर अल 
  बलाजुरी। जन्मतिथि 
  अज्ञात; मृत्यु ८९२ ई.। 
  प्रसिद्ध मुसलमान 
  इतिहासकार। 
  खलीफ़ा मुतवक्किल 
  का मित्र। जनश्रुति 
  के अनुसार 'बलाजुरी' 
  फल (भिलावा) का 
  रस भूल से पी 
  लेने से मरे। 
  किंतु यह निश्चय 
  नहीं है कि यह 
  घटना उनके दादा 
  से संबंधित है 
  या स्वयं उन्हीं से। 
  तात्पर्य यह है 
  कि बलाजुरी 
  के जीवन का वृतांत 
  बहुत कुछ अज्ञात 
  है। वह फारसी 
  के प्रकांड पंडित 
  थे और फारसी 
  ग्रंथों के अरबी 
  में अनुवादक नियुक्त 
  किए गए थे। शायद 
  इसी कारण उन्हें 
  अरबी न मानकर 
  फारसी या ईरानी 
  माना गया है। 
  किंतु उनक पितामह 
  मिस्र की खिलाफत 
  में उच्च पदाधिकारी 
  थे। बलाजुरी 
  की शिक्षा दमिश्क, 
  अमीसा तथा ईराक 
  में हुई थी। इब्नसाद 
  उनके गुरु थे।</p>
<p  >बलाजुरी 
  के लिखे दो बृहत् 
  ग्रंथ हैं: (१) फुतूह-उल-बल्दान,देगेज 
  द्वारा संपादित 
  तथा १८६६ ई. में लाइडन 
  से प्रकाशित, द्वितीय 
  प्रकाशन कैरो 
  से १३१८ हि.(१९००ई.) में। इस 
  ग्रंथ में मुहम्मद 
  और यहूदी लोगों 
  के युद्ध से आरंभ 
  करके उनके अन्य 
  सामरिक कृत्यों 
  तथा सीरिया, 
  मिस्र और आरमीनिया 
  आदि की विजय 
  का इतिहास वार्णित 
  है। जहाँ तहाँ 
  ऐसे स्थल भी बिखरे 
  पड़े हैं जिनसे 
  तत्कालीन सांस्कृतिक 
  सवं सामाजिक 
  दशा पर प्रकाश 
  पड़ता है। राजनीतिक 
  शब्दावली तथा 
  संस्थाओं, राजकर, 
  मुद्रा तथा शासन 
  संबंधी अन्य बातों 
  के भी बहुमूल्य 
  उल्लेख इस पुस्तक 
  में पाए जाते हैं। 
  अरब राजनीतिक 
  इतिहास पर यह 
  एक अत्यंत मूल्यवान 
  एवं प्रामाणिक 
  ग्रंथ हैं। (२) बलाजुरी 
  का दूसरा ग्रंथ 
  है 'अन्साब-अल-अशराफ'--इस 
  ग्रंथ के लेखक 
  ने बड़ी बृहदाकार 
  योजना बनाई 
  थी, पर वह उसे 
  पूरा न कर पाया। 
  इसमें अरबों का 
  वंशानुगत इतिहास 
  दिया गया है।</p>
</font>
<p><font    size="4"><b  >सं.ग्रं</b>.</font><font padma_font_family_property="Symbol" face="Symbol" size="4">-</font><font    size="4">एनसाइक्लोपीडिया 
  ऑव इस्लाम।							 
  (प.श.)</font></p>
<font  size="4"> 
<p><b></b></p>
</font> 
</body></html>