<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font ><b  >(३) आर्य 
  धर्म और संस्कृति</b></font><font padma_font_family_property="Symbol" face="Symbol" size="2">-</font><font   >आर्य 
  धर्म प्राचीन आर्यों 
  का धर्म और 
  श्रेष्ठ धर्म दोनों 
  समझे जाते हैं। 
  प्राचीन आर्यों 
  के धर्म में प्रथमत: 
  प्राकृतिक देवमंडल 
  की कल्पना है जो 
  भारत, ईरान, 
  यूनान, रोम, 
  जर्मनी आदि सभी 
  देशों में पाई 
  जाती है। इसमें 
  द्यौस् (आकाश) और 
  पृथ्वी के बीच 
  में अनेक देवताओं 
  की सृष्टि हुई 
  है। भारतीय आर्यों 
  का मूल धर्म ऋग्वेद 
  में अभिव्यक्त है, ईरानियों 
  का अवेस्ता में, यूनानियों 
  का उलिसीज़ और 
  ईलियद में। देवमंडल 
  के साथ आर्य कर्मकांड 
  का विकास हुआ 
  जिसमें मंत्र, यज्ञ, 
  श्राद्ध (पितरों 
  की पूजा), अतिथिसत्कार 
  आदि मुख्यत: सम्मिलित 
  थे। आर्य आध्यात्मिक 
  दर्शन (ब्रह्म, आत्मा, 
  विश्व, मोक्ष आदि) 
  और आर्य नीति 
  (सामान्य, विशेष 
  आदि) का विकास 
  भी समानांतर 
  हुआ। शुद्ध नैतिक 
  आधार पर अवलंबित 
  परंपराविरोधी 
  अवैदिक संप्रदायों-बौद्ध, 
  जैन आदि-ने भी 
  अपने धर्म को 
  आर्य धर्म अथवा 
  सद्धर्म कहा।</font></p>
<font > 
<p  >सामाजिक 
  अर्थ में 'आर्य' का 
  प्रयोग पहले संपूर्ण 
  मानव के अर्थ में 
  होता था। कभी-कभी 
  इसका प्रयोग सामान्य 
  जनता विश के 
  लिए ('अर्य' शब्द से) 
  होता था। फिर 
  अभिजात और श्रमिक 
  वर्ग में अंतर दिखाने 
  के लिए आर्य वर्ण 
  और शूद्र वर्ण 
  का प्रयोग होने 
  लगा। फिर आर्यों 
  ने अपनी सामाजिक 
  व्यवस्था का आधार 
  वर्ण को बनाया 
  और समाज चार 
  वर्णों में वृत्ति 
  और श्रम के आधार 
  पर विभक्त हुआ। 
  ऋक्संहिता में 
  चारों वर्णों 
  की उत्पत्ति और 
  कार्य का उल्लेख 
  इस प्रकार है :</p>
<p  >ब्रह्मणोऽस्य मुखमासीद् 
  बाहू राजन्य: 
  कृत:।</p>
<p  >ऊरू तदस्य यद्वैश्य: 
  पदभ्यां शूद्रोऽजायत 
  ।।१०।।९०।२२।।</p>
<p  >(इस विराट् 
  पुरुष के मुंह 
  से ब्राह्मण, बाहु 
  से राजस्व (क्षत्रिय), 
  ऊरु (जंघा) से वैश्य 
  और पद (चरण) 
  से शूद्र उत्पन्न हुआ।) 
  आजकल की भाषा 
  में ये वर्ग बौद्धिक, 
  प्रशासकीय, व्यावसायिक 
  तथा श्रमिक थे। 
  मूल में इनमें तरलता 
  थी। एक ही परिवार 
  में कई वर्ण के 
  लोग रहते और 
  परस्पर विवाहादि 
  संबध और भोजन, 
  पान आदि होते 
  थे। क्रमश: ये वर्ग 
  परस्पर वर्जनशील 
  होते गए। ये सामाजिक 
  विभाजन आर्यपरिवार 
  की प्राय: सभी शाखाओं 
  में पाए जाते हैं, 
  यद्यपि इनके नामों 
  और सामाजिक 
  स्थिति में देशगत 
  भेद मिलते हैं।</p>
<p  >प्रारंभिक 
  आर्य परिवार 
  पितृसत्तात्मक 
  था, यद्यपि आदित्य 
  (अदिति से उत्पन्न), दैत्य 
  (दिति से उत्पन्न) आदि 
  शब्दों में मातृसत्ता 
  की ध्वनि वर्तमान 
  है। दंपती की 
  कल्पना में पति 
  पत्नी का गृहस्थी 
  के ऊपर समान 
  अधिकार पाया 
  जाता है। परिवार 
  में पुत्रजन्म की 
  कामना की जाती 
  थी। दायित्व के 
  कारण कन्या का 
  जन्म परिवार 
  को गंभीर बना 
  देता था, किंतु 
  उसकी उपेक्षा नहीं 
  की जाती थी। घोषा, 
  लोपामुद्रा, अपाला, 
  विश्ववारा आदि 
  स्त्रियां मंत्रद्रष्टा 
  ऋषिपद को प्राप्त 
  हुई थीं। विवाह 
  प्राय: युवावस्था 
  में होता था। 
  पति पत्नी को 
  परस्पर निर्वाचन 
  का अधिकार था। 
  विवाह धार्मिक 
  कृत्यों के साथ 
  संपन्न होता 
  था, जो परवर्ती 
  ब्राह्म विवाह से 
  मिलता जुलता 
  था। </p>
<p  >प्रारंभिक 
  आर्य संस्कृति 
  में विद्या, साहित्य 
  और कला का 
  ऊँचा स्थान है। 
  भारोपीय भाषा 
  ज्ञान के सशक्त माध्यम 
  के रूप में विकसित 
  हुई। इसमें काव्य, 
  धर्म, दर्शन आदि 
  विभिन्न शास्त्रों 
  का उदय हुआ। आर्यों 
  का प्राचीनतम 
  साहित्य वेद भाषा, 
  काव्य और चिंतन, 
  सभी दृष्टियों 
  से महत्वपूर्ण 
  है। ऋग्वेद में ब्रह्मचर्य 
  और शिक्षणपद्धति 
  के उल्लेख पाए जाते 
  हैं, जिनसे पता 
  लगता है कि शिक्षणव्यवस्था 
  का संगठन आरंभ 
  हो गया था और 
  मानव अभिव्यक्तियों 
  ने शास्त्रीय रूप 
  धारण करना 
  शुरू कर दिया 
  था। ऋग्वेद में कवि 
  को ऋषि (मंत्रद्रष्टा) 
  माना गया है। 
  वह अपनी अंतदृष्टि 
  से संपूर्ण विश्व 
  का दर्शन करता 
  था। उषा, सवितृ, 
  अरण्यानी आदि 
  के सूक्तों में 
  प्रकृतिनिरीक्षण 
  और मानव की 
  सौंदर्यप्रियता 
  तथा रसानुभूति 
  का सुंदर चित्रण 
  है। ऋग्वेदसंहिता 
  में पुर और 
  ग्राम आदि के उल्लेख 
  भी पाए जाते हैं। 
  लोहे के नगर, 
  पत्थर की सैकड़ों 
  पुरियां, सहस्रद्वार 
  तथा सहस्रस्तंभ 
  अट्टालिकाएं 
  निर्मित होती 
  थीं। साथ ही सामान्य 
  गृह और कुटीर 
  भी बनते थे। भवननिर्माण 
  में इष्टका (ईटं) का 
  उपयोग होता 
  था। यातायात 
  के लिए पथों का 
  निर्माण और 
  यान के रूप में 
  कई प्रकार के 
  रथों का उपयोग 
  किया जाता था। 
  गीत, नृत्य और 
  वादित्र का संगीत 
  के रूप में प्रयोग 
  होता था। वाण, 
  क्षोणी, कर्करि 
  प्रभृति वाद्यों 
  के नाम पाए जाते 
  हैं। पुत्रिका (पुत्तलिका, 
  पुतली) के नृत्य 
  का भी उल्लेख मिलता 
  है। अलंकरण की 
  प्रथा विकसित 
  थी। स्त्रियां निष्क, 
  अज्जि, बासी, वक्, 
  रुक्म आदि गहने 
  पहनती थीं। विविध 
  प्रकार के मनोविनोद 
  में काव्य, संगीत, 
  द्यूत, घुड़दौड़, रथदौड़ 
  आदि सम्मिलित 
  थे। </p>
</font>
<p><font ><b  >(४) श्रेष्ठ, 
  शिष्ट अथवा संज्जन</b></font><font padma_font_family_property="Symbol" face="Symbol" size="2">-</font><font   >नैतिक 
  अर्थ में 'आर्य' का 
  प्रयोग महाकुल, 
  कुलीन, सभ्य, सज्जन, 
  साधु आदि के लिए 
  पाया जाता है। 
  (महाकुलकुलीनार्यसभ्यसज्जनसाधव:।-अमर. 
  ७।३)। सायणाचार्य 
  ने अपने ऋग्भाष्य 
  में 'आर्य' का अर्थ 
  विज्ञ, यज्ञ का अनुष्ठाता, 
  विज्ञ स्तोता, विद्वान् 
  आदरणीय अथवा 
  सर्वत्र गंतव्य, उत्तमवर्ण, 
  मनु, कर्मयुक्त 
  और कर्मानुष्ठान 
  से श्रेष्ठ आदि किया 
  है। आदरणीय 
  के अर्थ में तो 
  संस्कृत साहित्य 
  में आर्य का बहुत 
  प्रयोग हुआ है। 
  पत्नी पति को 
  आर्यपुत्र कहती 
  थी। पितामह को 
  आर्य (हिं. आजा) और 
  पितामही को 
  आर्या (हिं. आजी, 
  ऐया, अइया) कहने 
  की प्रथा रही है। 
  नैतिक रूप से 
  प्रकृत आचरण 
  करनेवाले को 
  आर्य कहा गया 
  है :</font></p>
<font > 
<p  >कर्तव्यमाचनरन् 
  कार्यमकर्तव्यमनाचरन् 
  ।</p>
<p  >तिष्ठति प्रकृताचारे 
  स आर्य इति उच्यते 
  ।।</p>
<p  >प्रारंभ में 
  'आर्य' का प्रयोग 
  प्रजाति अथवा वर्ण 
  के अर्थ में भले 
  ही होता रहा 
  हो, आगे चलकर 
  भारतीय इतिहास 
  में इसका नैतिक 
  अर्थ ही अधिक प्रचलित 
  हुआ जिसके अनुसार 
  किसी भी वर्ण 
  अथवा जाति का 
  व्यक्ति अपनी श्रेष्ठता 
  अथवा सज्जनता के 
  कारण आर्य कहा 
  जाने लगा।</p>
<p  >आर्य प्रजाति 
  की आदिभूमि 
  के संबंध में अभी 
  तक विद्वानों 
  में बहुत मतभेद 
  हैं। भाषावैज्ञानिक 
  अध्ययन के प्रारंभ 
  में प्राय: भाषा 
  और प्रजाति को 
  अभिन्न मानकर 
  एकोद्भव (मोनोजेनिक) 
  सिद्धांत का प्रतिपादन 
  हुआ और माना 
  गया कि भारोपीय 
  भाषाओं के बोलनेवाले 
  के पूर्वज कहीं 
  एक ही स्थान में रहते 
  थे और वहीं से 
  विभिन्न देशों 
  में गए। भाषावैज्ञानिक 
  साक्ष्यों की अपूर्णता 
  और अनिश्चितता 
  के कारण यह आदिभूमि 
  कभी मध्य एशिया, 
  कभी पामीर-कश्मीर, 
  कभी आस्ट्रिया-हंगरी, 
  कभी जर्मनी, कभी 
  स्वीडन-नार्वे और 
  आज दक्षिण रूस के 
  घास के मैदानों 
  में ढूँढ़ी जाती 
  है। भाषा और 
  प्रजाति अनिवार्य 
  रूप से अभिन्न नहीं। 
  आज आर्यों की विविध 
  शाखाओं के बहूद्भव 
  (पॉलिजेनिक) 
  होने का सिद्धांत 
  भी प्रचलित होता 
  जा रहा है जिसके 
  अनुसार यह आवश्यक 
  नहीं कि आर्य-भाषा-परिवार 
  की सभी जातियाँ 
  एक ही मानववंश 
  की रही हों। भाषा 
  का ग्रहण तो संपर्क 
  और प्रभाव से 
  भी होता आया 
  है, कई जातियों 
  ने तो अपनी मूल 
  भाषा छोड़कर 
  विजातीय भाषा 
  को पूर्णत: अपना 
  लिया है। जहां 
  तक भारतीय 
  आर्यों के उद्गम 
  का प्रश्न है, भारतीय 
  साहित्य में उनके 
  बाहर से आने 
  के संबंध में एक 
  भी उल्लेख नहीं है। 
  कुछ लोगों ने 
  परंपरा और 
  अनुश्रुति के अनुसार 
  मध्यदेश (स्थूण) (स्थाण्वीश्वर) 
  तथा कजंगल (राजमहल 
  की पहाड़ियां) 
  और हिमालय 
  तथा विंध्य के बीच 
  का प्रदेश अथवा 
  आर्यावर्त (उत्तर 
  भारत) ही आर्यों 
  की आदिभूमि 
  माना है। पौराणिक 
  परंपरा से 
  विच्छिन्न केवल 
  ऋग्वेद के आधार 
  पर कुछ विद्वानों 
  ने सप्तसिंधु (सीमांत 
  एवं पंजाब) को 
  आर्यों की आदिभूमि 
  माना है। लोकमान्य 
  बाल गंगाधर 
  तिलक ने ऋग्वेद 
  में वर्णित दीर्घ 
  अहोरात्र, प्रलंबित 
  उषा आदि के आधार 
  पर आर्यों की 
  मूलभूमि को 
  ध्रुवप्रदेश में माना 
  था। बहुत से यूरोपीय 
  विद्वान् और 
  उनके अनुयायी 
  भारतीय विद्वान् 
  अब भी भारतीय 
  आर्यों को बाहर 
  से आया हुआ मानते 
  हैं।</p>
</font>
<p><font ><b  >सं.ग्रं.</b></font><font padma_font_family_property="Symbol" face="Symbol" size="2">-</font><font   >गॉर्डन 
  चाइल्ड : दि एरियन्स 
  (लंदन, १९२६); एच.एच. बेंडर 
  : द होम आव दि 
  इंडो-यूरोपियन्यस 
  (ऑक्सफोर्ड, १९२२); बेन्स 
  : एथनोग्राफी (स्ट्रैसबर्ग, 
  १९१२); एफ. बोआज़ : जेनरल 
  ऐंथ्रोपालोजी 
  (न्यूयार्क, १९३९); इ. सेपिर 
  : लैंग्वेज, रेस ऐंड 
  कल्चर (न्यूयार्क, 
  १९३१); सुनीतिकुमार 
  चटर्जी : भारतीय 
  आर्यभाषा और 
  हिंदी (राजकमल 
  प्रकाशन, दिल्ली, 
  १९५४); अ.च. दास : ऋग्वैदिक 
  इंडिया, कैंब्रे ऐंड 
  को. (कलकत्ता, १९२५); 
  संपूर्णानंद 
  : आर्यों का आदि 
  देश; बी.एस. गुह 
  : ऐन आउटलाइन ऑव 
  रेशल एथनोलॉजी 
  ऑव इंडिया, (कलकत्ता, 
  १९३७); हिंदी विश्वकोश, 
  भाग १, कलकत्ता १९१७; 
  एनसाइक्लोपीडिया 
  ब्रिटैनिका, भाग 
  २, शिकागो-लंदन-टोरंटो।	(रा.ब.पां.)</font></p>
<font > 
<p><b></b></p>
</font> 
</body></html>