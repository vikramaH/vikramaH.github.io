<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<o:smarttagtype namespaceuri="urn:schemas-microsoft-com:office:smarttags" name="City"></o:smarttagtype> <o:smarttagtype namespaceuri="urn:schemas-microsoft-com:office:smarttags" name="place"></o:smarttagtype> 
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">संकेतन</span></b><span   style="font-size: 14pt; font-family: DV-TTSurekhEN;"> (</span><span padma_font_family_property="Courier" style="font-size: 14pt; font-family: Courier;">Signalling</span><span   style="font-size: 14pt; font-family: DV-TTSurekhEN;">), 
    या संकेत संप्रेषण, का युद्ध में दीर्घ काल से प्रयोग हो रहा 
    है। साधारण जीवन में भी संदेश भेजने की आवश्यकता बहुधा 
    पड़ती ही है, पर सेना की एक टुकड़ी से दूसरी को, अथवा एक 
    पोत से अन्य को, सूचनाएँ, आदेश आदि भेजने के कार्य का महत्व 
    विशेष है। इसके लिए प्रत्येक संभव उपाय काम में लाए जाते 
    हैं। पैदल और घुड़सवार, संदेशवाहकों के सिवाय, प्राचीन 
    काल में झंडियों, प्रकाश तथा धुएँ द्वारा संकेतों से संदेश भेजने 
    के प्रमाण मिलते हैं। अफ्रीका में यही कार्य नगाड़ों से लिया जाता 
    रहा है। आधुनिक काल में संकेतन का उपयोग सड़कों पर आवागमन 
    तथा रेलगाड़ियों के नियंत्रण में भी किया जा रहा है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कहा 
    जाता है, ग्रीसवासियों ने ट्रॉय नगर की विजय (११९४ ई. पू.) 
    की सूचना प्रज्वलित अग्नि के प्रकाश द्वारा ३०० मील दूर पहुँचाई 
    थी। इंग्लैंड में स्पेन के जहाजी बेड़े, आर्मेडा, की चढ़ाई 
    (१५८८ ई.) की सूचना, ६ से ८ मील की दूरीवाले स्थानों पर अग्नि 
    जलाकर, समस्त दक्षिणी इंग्लैंड में भेजी गई। संकेतों द्वारा 
    संदेशों के पहुँचाने के इसी प्रकार के अन्य अनेक उदाहरण 
    इतिहास में उपस्थित हैं। कालांतर में जिस प्रकार स्थल पर संकेतन 
    का विकास हुआ उसी प्रकार और लगभग वैसे ही साधनों से सागर 
    पर जहाजों के बीच भी संदेश भेजने की रीतियाँ प्रचलित हुईं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १६६६ में घड़ीमुख की सूइयों से मिलते जुलते उपकरण की सहायता 
    से आधुनिक सेमाफोर कूट (</span><span padma_font_family_property="Courier" style="font-size: 14pt; font-family: Courier;">code</span><span   style="font-size: 14pt; font-family: DV-TTSurekhEN;">) 
    सदृश संकेतन का आविष्कार इंग्लैंड में हुआ और सन् १७९२ में 
    क्लॉड शाप (</span><span padma_font_family_property="Courier" style="font-size: 14pt; font-family: Courier;">Claude Chappe</span><span   style="font-size: 14pt; font-family: DV-TTSurekhEN;">) नामक फ्रांससीसी ने 
    सेमाफोर संकेतन (देखें चित्र १.) नियमों के अनुसार, लील (</span><st1:city><st1:place><span padma_font_family_property="Courier" style="font-size: 14pt; font-family: Courier;">Lille</span></st1:place></st1:city><span   style="font-size: 14pt; font-family: DV-TTSurekhEN;">) 
    और पैरिस</span></p>
  <p class="MsoNormal"><span   style="font-size: 14pt; font-family: DV-TTSurekhEN;">के 
    पध्य, दूरसंदेश भेजने का प्रबंध किया। आगे चलकर कई लोगों 
    ने सेमाफोर पद्धति का विकास किया, किंतु इनमें सबसे सरल 
    तथा उपयोगी दो बाँहों से सेमाफोर संकेतन प्रणाली थी, जिसको 
    ऐडमिरल सर होम पॉर्फम ने सन् १८०३ में जन्म दिया और जो 
    आज तक नौसेनाओं में प्रयुक्त होती है (देखें चित्र १.)।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">दूरसंकेतन 
    के लिए सूर्य के प्रकाश का उपयोग बहुत प्राचीन काल से चला 
    आ रहा है। कहते हैं, सिकंदर ने इस कार्य के लिए ढाल पर 
    चमचमाती धातु की सतह का प्रयोग किया था, किंतु बाद में दर्पणों 
    का तथा इन्हीं के समुन्नत रूप, हीलियोग्राफ, का प्रयोग होना 
    आरंभ हुआ। इस उपकरण द्वारा संदेश भारत में सन् १८७७-७८ 
    में, सन् १८७९-८० के अफ़गान और जुलू युद्ध में, सन् १८९९-१९०१ के 
    दक्षिणी अफ्रीकी युद्ध में और प्रथम विश्वयुद्ध के समय पूर्वी क्षेत्रों 
    में, बराबर भेजे गए। संकेतन के लिए ऐसे लैंपों का, जिनके 
    सम्मुख चलकपाट लगे होते हैं प्रयोग सन् १९१४ तक होता रहा 
    है। बिजली के लैंप बन जाने पर, इनके जलाने और बुझाने 
    का काम चलकपाट के स्थान पर स्विचों से लिया जाने लगा। इनका 
    भी प्रथम विश्वयुद्ध में बहुत प्रयोग हुआ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १८५२ में मॉर्स कूट (</span><span padma_font_family_property="Courier" style="font-size: 14pt; font-family: Courier;">code</span><span   style="font-size: 14pt; font-family: DV-TTSurekhEN;">) के आविष्कार (देखें 
    <b   style="">तारयंत्र, </b>हिंदी विश्वकोश, खंड 
    ५, पृष्ठ ३५०-३५१) तथा बिजली के विकास के कारण, ध्वनि से संकेत 
    भेजने की रीति निकली। सन् १८५४ के क्रीमिया युद्ध में क्षेत्रीय 
    तार (टेलिग्राफ) का सर्वप्रथम उपयोग किया गया। दक्षिणी अफ्रीका 
    के युद्ध में विभिन्न मुख्यावासों को क्षेत्रीय टेलिग्राफों से संबंद्ध 
    किया गया था, यद्यपि युद्ध के अग्रक्षेत्रों में संपर्क स्थापित करने 
    का कार्य हीलियोग्राफ़ और झंडों से ही लिया जाता रहा। संदेश 
    भेजने के लिए टेलिफोन का प्रयोग सर्वप्रथम सन् १९०४-०५ के 
    रूस जापान युद्ध में और सन् १९०७ से ब्रिटिश सेना में किया गया, 
    पर सैन्यदलों में व्यापक रूप से इसका प्रयोग सन् १९१४ के 
    विश्वयुद्ध से प्रारंभ हुआ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">बेतार 
    के तार का उपयोग भी सर्वप्रथम दक्षिणी अफ्रीका के युद्ध में हुआ, 
    पर सन् १९१८ तक यह हयदल की स्वतंत्र टुकड़ियों तक सीमित 
    रहा। युद्ध के अग्रिम क्षेत्रों में उपयोग के लिए, सन् १९१९ से १९३९ 
    तक के काल में, बेतार के टेलिफोन बनाए गए और इन्हें कवचित 
    टुकड़ियों के उपयोग के लिए विकसित किया गया। सन् १९४१ से 
    १९४४ के बीच सब सैन्यदलों में रेडियो टेलिफोन का प्रयोग 
    होने लगा। तार वाले टेलिफोनों का प्रयोग निश्चल स्थिति के 
    समय तथा बेतार के टेलिफोनों का चल कार्यवाहियों में सामान्य 
    हो गया। बेतार (</span><span padma_font_family_property="Courier" style="font-size: 14pt; font-family: Courier;">wireless</span><span   style="font-size: 14pt; font-family: DV-TTSurekhEN;">) 
    के तार (</span><span padma_font_family_property="Courier" style="font-size: 14pt; font-family: Courier;">telegraph</span><span   style="font-size: 14pt; font-family: DV-TTSurekhEN;">) या टेलिफोन के प्रयोग 
    का फल यह हुआ कि भेजे हुए संदेश शत्रु सैन्य द्वारा भी प्राप्य 
    हो गए और इस कारण सुरक्षा के विचार से संदेशों को कूट 
    रूप में भेजना आवश्यक हो गया तथा संकेत विभाग के कर्तव्यों 
    में कूटों तथा बीजांकों को तैयार करने, संबंधित अनुभागों 
    तथा सैन्य टुकड़ियों में इनका वितरण करने, और बेतार 
    के तार की शृंखलाओं की जाँच करने का कार्य बढ़ गया।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">अनुसमुद्री संकेतन</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> एक जहाज से दूसरे 
    जहाज के बीच संकेतन की सबसे अधिक आवश्यकता होती है। 
    यह कार्य प्राचीन काल से प्रकाश, पाल और झंडों के, विविध 
    प्रयोगों, या तोपों की बाढ़ से, किया जाता रहा है, किंतु ये 
    पुरातन रीतियाँ सर्वथा संतोषजनक सिद्ध नहीं हुई। सन् 
    १७७७ में ब्रिटिश जहाजी बेड़े के प्रधान, लॉर्ड हाउ (</span><span padma_font_family_property="Courier" style="font-size: 14pt; font-family: Courier;">Howe</span><span   style="font-size: 14pt; font-family: DV-TTSurekhEN;">), 
    ने झंडों द्वारा संदेश भेजने की प्रणाली पर एक पुस्तक तैयार 
    की। बाद में इसें दिए संकेतों में अनेक सुधार हुए, किंतु फिर 
    भी ये संकेत पूर्णत: संतोषजनक नहीं सिद्ध हुए। आगे चलकर 
    जिन संदेशों के लिए निर्देश उपर्युक्त पुस्तक में नहीं थे, उनके 
    लिए १९वीं शती में सेमाफोर (देखें चित्र १.) तथा स्फुरित लैंपों 
    का प्रयोग किया जाने लगा। सर्चलाइटों (</span><span padma_font_family_property="Courier" style="font-size: 14pt; font-family: Courier;">searchlights</span><span   style="font-size: 14pt; font-family: DV-TTSurekhEN;">) 
    में चलकपाट लगाकर और बादलों से प्रकाश का परावर्तन कराकर, 
    संदेश अधिक स्पष्ट और बहुत दूर तक भेजना संभव हो गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">२०वीं 
    शती के प्रारंभ में यह स्पष्ट हो गया कि समुद्र पर संवादवहन 
    के लिए बेतार का तार बड़े काम की चीज है। इसमें शीघ्र प्रगति 
    हुई और सन् १९१४ तक बेतार के तार से संकेतन का सब 
    जगह प्रचलन हो गया। द्वितीय विश्वयुद्ध के समय जहाजी बेड़ों 
    में संकेतन तथा तोपों की मार यिंत्रण के लिए बेतार के तार 
    का प्रयोग पूर्ण रूप से विकसित हो गया और सब जहाजों पर 
    प्रशिक्षित कूटज्ञ, बेतार के तार का प्रयोग जाननेवाले नाविक 
    तथा उच्च योग्यता वाले संकेतज्ञ नियुक्त किए गए।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">अंतर्राष्ट्रीय संकेतन</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> १९वीं शती के आरंभ 
    में अंतर्राष्ट्रीय प्रयोग के लिए संकेत प्रणालियाँ तैयार और 
    प्रकाशित की गईं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">इनमें 
    सबसे अधिक प्रसिद्ध कैप्टेन मैरयैट की प्रणाली थी, जिसमें किसी 
    भी संकेतन के लिए अधिक से अधिक चार झंडों का प्रयोग कर, 
    ९,००० संकेत भेजे जा सकते थे। सन् १८५५ में</span></p>
  <p class="MsoNormal"><span   style="font-size: 14pt; font-family: DV-TTSurekhEN;">एक 
    समिति ने ऐसा कूट तैयार किया जिसमें ७०,००० संकेत थे और 
    १८ झंडों (</span><span padma_font_family_property="Courier" style="font-size: 14pt; font-family: Courier;">flags</span><span   style="font-size: 14pt; font-family: DV-TTSurekhEN;">) का प्रयोग कर, (</span><span padma_font_family_property="Courier" style="font-size: 14pt; font-family: Courier;">X</span><span   style="font-size: 14pt; font-family: DV-TTSurekhEN;">) 
    और ज़ेड (</span><span padma_font_family_property="Courier" style="font-size: 14pt; font-family: Courier;">Z</span><span   style="font-size: 14pt; font-family: DV-TTSurekhEN;">) को छोड़कर, अंग्रेजी वर्णमाला के 
    सब व्यंजनों का निरूपण हो जाता था। सन् १८८९ में वाशिंगटन 
    में हुई अंतर्राष्ट्रीय परिषद् ने अंग्रेजी वर्णमाला के प्रत्येक 
    अक्षर के लिए एक झंडा अर्थात् कुल २६ झंडों का, एक कूट तथा जवाबी 
    पताका (</span><span padma_font_family_property="Courier" style="font-size: 14pt; font-family: Courier;">pendant</span><span   style="font-size: 14pt; font-family: DV-TTSurekhEN;">) स्थिर की (देखें चित्र 
    २.)। इस कूट का प्रयोग प्रथम विश्वयुद्ध में किया गया, पर यह 
    भी असंतोषजनक सिद्ध हुआ। इसलिए सन् १९२७ वाली विभिन्न राष्ट्रों 
    की वाशिंगटन परिषद् ने सुधार के लिए निम्नलिखित सुझाव 
    दिए : (१) रेडियो टेलिग्राफी तथा चाक्षुष संकेतन के लिए अलग 
    अलग संकेत पुस्तकें तैयार की जाएँ, (२) अंकों के लिए दस झंडे 
    तथा तीन प्रतिस्थापित झंडे और बढ़ा दिए जाएँ, (देखें चित्र ३.), 
    (३) मॉर्स के संकेतन को रेडियो टेलिग्राफी के अनुकूल कर 
    दिया जाए, (४) दूरसंकेत और अचल सेमाफोर को बंदल कर 
    दिया जाए तथा (५) जहाजों के संकेताक्षर वे ही होने चाहिए 
    जो रेडियो बुलाने के हो तथा ये चार अक्षरों से बनने चाहिए। 
    इन सुझावों के अनुसार स्थिर निश्चयों में भी आवश्यकतानुसार 
    सामान्य परिवर्तन किए गए हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सेमाफोर 
    वर्णमाला का, जिसका उपयोग हाथामें में लिए झंड़ो द्वारा किया 
    जाता है, तथा मॉर्स कोड का, जिसको स्फुर प्रकाश ध्वनि, या 
    बेतार के तार द्वारा संकेतन के काम में लाया जाता है, प्रयोग 
    सभी देश समान रूप में करते हैं। महत्व के सब बंदरगाहों 
    में तूफानों के तथा ज्वारभाटा के आने की सूचनाओं के लिए विशिष्ट 
    संकेत ऊँचाई पर, या मस्तूलों पर, प्रदर्शित किए जाते हैं।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">वैमानिकीय संकेत</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> वैमानिकी में 
    चाक्षुष संकेतन का स्थान रेडियो टेलिफोन तथा रेडियो टेलिग्राफी 
    ने ले लिया है, किंतु एयरोड्रोम की कार्यविधि का निर्देश करनेवाले 
    कुछ चाक्षुष संकेत एयरोड्रोम की भूमि पर तथा ऊँचे ध्वजदंड 
    पर प्रदर्शित किए जाते हैं। जिन वायुयानों में रेडियो टेलिफोन 
    नहीं होता, उनको एयरोड्रोम नियंत्रक के आदेश मॉर्स कूट 
    में एक विशेष प्रकार के लैंप द्वारा, दिए जाते हैं। अन्य संदेशों 
    और संकेतों के लिए रेडियो टेलिफोन का प्रयोग किया जाता 
    है।</span></p>
  <p class="MsoNormal"><b style=""><span   style="font-size: 14pt; font-family: DV-TTSurekhEN;">रेलवे संकेतन</span></b><span style="font-size: 14pt; font-family: DV-TTSurekhEN;"> 
    </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> ग्रिगरी ने सन् 
    १८४१ में, यातायात की सुरक्षा के लिए, यंत्रचालित सेमाफोर संकेतन 
    की युक्ति निकाली थी, पर बाद में इसका स्थान अन्य रीतियों 
    ने, जैसे रंगीन प्रकाश द्वारा संकेतन, मार्ग परिपथ (</span><span padma_font_family_property="Courier" style="font-size: 14pt; font-family: Courier;">track 
    circuit</span><span   style="font-size: 14pt; font-family: DV-TTSurekhEN;">) तथा स्वयंचालित गाड़ीनियंत्रण उपस्कर (</span><span padma_font_family_property="Courier" style="font-size: 14pt; font-family: Courier;">automatic 
    train control equipment</span><span   style="font-size: 14pt; font-family: DV-TTSurekhEN;">) ने ले लिया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रंगीन 
    प्रकाश द्वारा संकेतन की एक विधि में तीन रंगों के प्रकाश का 
    प्रयोग किया जाता है। लाल रंग से ''रुक जाओ'', पीले 
    से 'आगे के सिग्नल पर रुकने के लिए तैयार रहते हुए आगे 
    बड़ो'' तथा हरे प्रकाश से 'आगे बढ़े जाओ'' का संकेत किया 
    जाता है (देखें <b   style="">सिग्नल, रेलवे 
    भी</b>) चार प्रकार की प्रकाशवाली विधि में एक के ऊपर दूसरा, 
    ऐसे दो पीले प्रकाशों का प्रयोग भी किया जाता है, जिसका अर्थ 
    होता है कि ''सावधानी से आगे बढ़ो और आगे एक पीले, 
    अथवा दो पीले प्रकाशों पर अन्य संकेत के लिए तैयार रहो।''</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मार्गपरिपथवाली 
    रीति में लाइन पर गाड़ी का आगमन एक रिले स्विच द्वारा संकेत 
    प्रचालन परिपथ को खोल देता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">स्वयंचालित 
    गाड़ीनियंत्रण उपस्कर में, रेलपथ पर स्थित ऐसी युक्ति होती 
    है, जो रेल के इंजन तथा गाड़ी के बाहर रहते हुए भी, रेल 
    के इंजन के नियंत्रकों का आवश्यकतानुसार परिचालन करती 
    है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उपर्युक्त 
    रीतियों के सिवाय, संदेशप्रेषण के लिए अब उच्चावृत्ति, लघुपरास 
    रेडियो के तथा रेडार के उपयोग की संभावनाओं की जाँच 
    की जा रही है।(भगवान दास वर्मा)</span></p>
</div>
</body></html>