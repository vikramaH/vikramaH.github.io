<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p><b><span   style="font-size: 16pt; font-family: DV-TTSurekhEN;">फ़िक्टे, 
  योहान गोट्टेलिबे </span></b><span   style="font-size: 14pt; font-family: DV-TTSurekhEN;">(१७६२-१८२०) </span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> जर्मनी के सुसाशिया प्रांत के रामेनाऊ 
  स्थान पर एक निर्धन कारीगर के परिवार में फ़िक्टे का जन्म हुआ 
  था। उनकी प्रतिभा को देखकर एक धनी व्यक्ति ने उसकी शिक्षा की व्यवस्था 
  कर दी। परंतु इस व्यक्ति की शीघ्र ही मृत्यु हो गई और फिक्टे 
  के संघर्षपूर्ण जीवन का प्रारंभ हुआ।</span></p>
<p><span   style="font-size: 14pt; font-family: DV-TTSurekhEN;">१८ वर्ष की उम्र में फ़िक्टे 
  जेना विश्वविद्यालय में भरती हुए। अर्थाभाव के कारण बीच बीच 
  में उनको अपना अध्ययन रोक देना पड़ता था और गृहशिक्षक के 
  रूप में कुद अर्थसंचय करके वे पुन: अपनी पढ़ाई चालू कर 
  देते थे। अध्ययन के प्रति उनकी अटूट लगन थी।</span></p>
<p><span   style="font-size: 14pt; font-family: DV-TTSurekhEN;">आरंभ में उनपर स्पिनोज़ा 
  के दर्शन का काफ़ी प्रभाव पड़ा। बाद में लाइपज़िक नगर में उन्होंने 
  कांट का अध्ययन और अध्यापन आरंभ किया। कांट के दर्शन, विशेषत: 
  कांट की ''आचारमूलक ज्ञान की परीक्षा'' से वे अत्यधिक 
  प्रभावित हुए। सन् १७९१ में कोनग्जबर्ग जाकर उन्होंने कांट स साक्षात् 
  संपर्क स्थापित किया। १७९२ में उनकी प्रथम रचना ''श्रुति 
  परीक्षा'' (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Critique of all Revelation</span><span   style="font-size: 14pt; font-family: DV-TTSurekhEN;">) 
  को देखकर कांट अत्यंत प्रसन्न हुए और उन्होंने फ़िक्टे की इस 
  रचना के प्रकाशन की व्यवस्था कर दी तथा उन्हें अध्यापक का पद 
  भी दिला दिया।</span></p>
<p><span   style="font-size: 14pt; font-family: DV-TTSurekhEN;">इसी काल में फ़िक्टे ने 
  विवाह किया। उनकी पत्नी कर्मठ और कुशल महिला थीं और वे 
  आजीवन फिक्टे की सहगामिनी बनी रहीं। विवाह के दो वर्ष बाद 
  फ़िक्टे जेना विश्वविद्यालय में प्राध्यापक नियुक्त हुए। विभिन्न विषयों 
  पर उनके कई बहुमूल्य निबंध प्रकाशित होते रहे। उन्होंने 
  एक दार्शनिक पत्र का संपादन भी किया। इस पत्र में एक लेख प्रकाशित 
  हुआ, जिसपर फ़िक्टे की टिप्पणी भी थी। उक्त लेखक और टिप्पणी 
  को ईर्ष्यावश धर्मविरुद्ध घोषित किया गया। इस कांड को 
  लेकर एक भारी आंदोलन मचा, फलस्वरूप फिक्टे को जेना विश्वविद्यालय 
  छोड़ देना पड़ा।</span></p>
<p><span   style="font-size: 14pt; font-family: DV-TTSurekhEN;">इस बीच फिक्टे को पर्याप्त 
  ख्याति मिल चुकी थी। उनकी विद्वत्ता से लोग प्रभावित थे। जेना 
  से वे बर्लिन चले आए जहाँ उन्होंने विश्वविद्यालय की स्थापना के 
  लिए भरसक प्रयत्न किया। इसमें उन्हें सफलता मिली। यहाँ वे दर्शन 
  विभाग के अध्यक्ष और बाद में १८१० में विश्वविद्यालय के पहले 'रेक्टर' 
  नियुक्त हुए।</span></p>
<p><span   style="font-size: 14pt; font-family: DV-TTSurekhEN;">फिक्टे का गेटे और दांते 
  से भी अच्छा परिचय था। फिक्टे महान् चरित्रवान् दार्शनिक होने 
  के साथ महान् वक्ता और देशभक्त भी थे। जब नेपोलियन की सेना 
  जर्मनी को रौंद रही थी, तब फिक्टे ने अपनी शक्तिशालिनी लेखनी 
  और वाणी द्वारा देशप्रेम की उत्कट भावना जगाई और जर्मनी 
  के राष्ट्रत्व को जाग्रत रखा। अंतत: फ्रांसीसी सेना को पीछे हटना 
  पड़ा। बार्लिन में २७ जनवरी, १८१४ को इस देशप्रेमी दार्शानिक 
  का देहावसान हुआ।</span></p>
<p><span   style="font-size: 14pt; font-family: DV-TTSurekhEN;">फिक्टे ने कुछ प्रमुख ग्रंथों 
  की रचना की है :</span></p>
<p><span   style="font-size: 14pt; font-family: DV-TTSurekhEN;">(१) श्रुतिपरीक्षा (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Critique 
  of all Revelation</span><span   style="font-size: 14pt; font-family: DV-TTSurekhEN;">) (२) समस्त ज्ञान के मूलाधार 
  (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Foundation of the Whole Science of Knowledge</span><span   style="font-size: 14pt; font-family: DV-TTSurekhEN;">) 
  (३) आचार शास्त्र (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Science of Ethics</span><span   style="font-size: 14pt; font-family: DV-TTSurekhEN;">) 
  (४) सुखमय जीवन का मार्ग (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Tree of Blessed life</span><span   style="font-size: 14pt; font-family: DV-TTSurekhEN;">),</span></p>
<p><span   style="font-size: 14pt; font-family: DV-TTSurekhEN;">फ़िक्टे अपने काल के प्रमुख 
  दार्शनिक रहे हैं। उन्होंने विवादवाद की प्रतिष्ठा की। उनके दर्शन 
  में तीन मुख्य सिद्धांत हैं। प्रथम, स्वप्रकाश परमत्मतत्व (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Absolute 
  Ego</span><span   style="font-size: 14pt; font-family: DV-TTSurekhEN;">) ही एक मात्र सत् है और इसके प्रकाश का 
  अर्थ है, इसकी चित् शक्ति या संकल्प शक्ति जो इसी का स्वरूप 
  है। द्वितीय, अपनी चित् शक्ति के कारण यह परमात्मतत्व स्वयं को 
  परिच्छन्न या सीमित करके एक ज्ञाता (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Ego</span><span   style="font-size: 14pt; font-family: DV-TTSurekhEN;">) के रूप में और दूसरी 
  ओर स्वयं को ज्ञेय या अनात्म जगत् (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Non Ego</span><span   style="font-size: 14pt; font-family: DV-TTSurekhEN;">) के रूप में प्रकट करता है। तृतीय, यह परमात्म तत्व 
  ज्ञाता और ज्ञेय के भेद का अतिक्रमण करके जीव और जगत के समन्वयात्म 
  रूप में प्रतीत होता है। परमतत्व की इस संकल्प शक्ति से फ़िक्टे 
  ने त्रिसूत्रीय नियम निकाले हैं </span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> तादात्म्य (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Identity</span><span   style="font-size: 14pt; font-family: DV-TTSurekhEN;">), विरोध (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Contradiction</span><span   style="font-size: 14pt; font-family: DV-TTSurekhEN;">), और पर्याप्त कारण (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Suflicient Reason</span><span   style="font-size: 14pt; font-family: DV-TTSurekhEN;">)। 
  इनको ही क्रमश: सत्ता (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Reality</span><span   style="font-size: 14pt; font-family: DV-TTSurekhEN;">), निषेध (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Negation</span><span   style="font-size: 14pt; font-family: DV-TTSurekhEN;">), और परिच्छेद या सीमा (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Limitation 
  or Determination</span><span   style="font-size: 14pt; font-family: DV-TTSurekhEN;">) कहा जा सकता है।</span></p>
<p><span   style="font-size: 14pt; font-family: DV-TTSurekhEN;">जीवात्मा शुद्ध द्वैतरूप 
  है; अनात्म जगत् द्वैतरूप है; और परमात्मा विशिष्टाद्वैत रूप है। 
  यही तीनों क्रमश: पक्ष (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Thesis</span><span   style="font-size: 14pt; font-family: DV-TTSurekhEN;">), प्रतिपक्ष (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Antithesis</span><span   style="font-size: 14pt; font-family: DV-TTSurekhEN;">), और समन्वय (</span><span padma_font_family_property="DV1-TTSurekh" style="font-size: 14pt; font-family: DV1-TTSurekh;">Synthesis</span><span   style="font-size: 14pt; font-family: DV-TTSurekhEN;">) है। वस्तुत: ये तीनों 
  </span><span padma_font_family_property="&quot;Times New Roman&quot;">-</span><span   style="font-size: 14pt; font-family: DV-TTSurekhEN;"> पक्ष, प्रतिपक्ष और समन्वय 
  परमात्मा की संकल्पशक्ति के ही तीन विभिन्न रूप हैं।</span></p>
<p><span   style="font-size: 14pt; font-family: DV-TTSurekhEN;">इस प्रकार कांट से हीगेल 
  तक के संक्रमण काल में फ़िक्टे और शेलिंग दो महत्वपूर्ण दार्शनिक 
  कड़ियाँ हैं, जो कांट और हीगेल की विचारधाराओं को समन्वयात्मक 
  रूप प्रदान करती हैं। हीगेल के दर्शन पर फ़िक्टे के दार्शनिक 
  विचारों की सुस्पष्ट छाप दिखाई पड़ती है।</span></p>
<p><span style="font-size: 14pt; font-family: DV-TTSurekhEN;"><font    size="4">सं. 
  ग्रं. </font></span><font    size="4"><span  >-</span>
 सी. सी. 
  एवरेट : फ़िक़्टेज़ साइंसेज़ ऑव नालेज, शिकागो, १८८४; आर. अडेमसन 
  : फ़िक्टे लंदन, १८८१; (इनकी पुसतक ''डवेलमेंट ऑव 
  माडर्न फ़िलासफ़ी ऐंड लंदन, १९०८ भी देखें); एफ़. सी ए. स्वीन्गलर 
  : हिस्ट्र ऑव फ़िलासफ़ी, (अनुवाद और टिप्पणी सहित), जे. एच. 
  स्टडिंग एडिबर्ग, १८६७; टी. कार्लाइल : आन हीरोज़, भाषण; ए. लैसन, 
  जे. जी. फ़िक्टे इन वर्हैलिट्निज़ ज़ू किर्शें उंड स्टाट, बर्लिन, १८६३; 
  एफ़ ज़िमर : जे. जी. फ़िक्टेज़ रेलीजक्सफ़िलोसाफ़िक, बर्लिन, 
१८७८।  
 
  (मुक्ता शुक्ल.)</font></p>
</body></html>