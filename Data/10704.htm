<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font   ><b  >अष्टांग 
  योग</b> महर्षि पतंजलि 
  के अनुसार चित्तवृत्ति 
  के निरोध का 
  नाम योग है 
  (योगश्चितवृत्तिनिरोध:)। 
  इसकी स्थिति और 
  सिद्धि के निमित्त 
  कतिपय उपाय आवश्यक 
  होते हैं जिन्हें 
  'अंग' कहते हैं और 
  जो संख्या में 
  आठ माने जाते 
  हैं। अष्टांग योग 
  के अंतर्गत प्रथम 
  पांच अंग (यम, नियम, 
  आसन, प्राणायाम 
  तथा प्रत्याहार) 
  'बहिरंग' और 
  शेष तीन अंग (धारणा, 
  ध्यान, समाधि) 'अंतरंग' 
  नाम से प्रसिद्ध 
  हैं। बहिरंग साधना 
  यथार्थ रूप से 
  अनुष्ठित होने 
  पर ही साधक 
  को अंतरंग साधना 
  का अधिकार प्राप्त 
  होता है। 'यम' 
  और 'नियम' वस्तुत: 
  शील और तपस्या 
  के द्योतक हैं। यम 
  का अर्थ है संयम 
  जो पांच प्रकार 
  का माना जाता 
  है : (क) अहिंसा, (ख) 
  सत्य, (ग) अस्तेय (चोरी 
  न करना अर्थात् 
  दूसरे के द्रव्य 
  के लिए स्पृहा न 
  रखना),। इसी भांति 
  नियम के भी पांच 
  प्रकार होते 
  हैं : शौच, संतोष, 
  तप, स्वाध्याय (मोक्षशास्त्र 
  का अनुशलीन या 
  प्रणव का जप) तथा 
  ईश्वर प्रणिधान 
  (ईश्वर में भक्तिपूर्वक 
  सब कर्मों का समर्पण 
  करना)। आसन से 
  तात्पर्य है स्थिर 
  और सुख देनेवाले 
  बैठने के प्रकार 
  (स्थिर सुखमासनम्) 
  जो देहस्थिरता 
  की साधना है। 
  आसन जप होने 
  पर श्वास प्रश्वास 
  की गति के विच्छेद 
  का नाम <b  >प्राणायाम</b> 
  है। बाहरी वायु 
  का लेना श्वास 
  और भीतरी 
  वायु का बाहर 
  निकालना प्रश्वास 
  कहलाता है। प्राणायाम 
  प्राणस्थैर्य की 
  साधना है। इसके 
  अभ्यास से प्राण में 
  स्थिरता आती है 
  और साधक अपने 
  मन की स्थिरता 
  के लिए अग्रसर होता 
  है। अंतिम तीनों 
  अंग मन:स्थैर्य का 
  साधना है। प्राणस्थैर्य 
  और मन:स्थैर्य 
  की मध्यवर्ती साधना 
  का नाम 'प्रत्याहार' 
  है। प्राणायाम 
  द्वारा प्राण के 
  अपेक्षाकृत शांत 
  होने पर मन 
  का बहिर्मुख भाव 
  स्वभावत: कम हो 
  जाता है। फल यह 
  होता है कि इंद्रियाँ 
  अपने बाहरी विषयों 
  से हटकर अंतर्मुखी 
  हो जाती है। 
  इसी का नाम प्रत्याहार 
  है (प्रति</font><font padma_font_family_property="serif" size="2">=</font><font   >प्रतिकूल, 
  आहार</font><font padma_font_family_property="serif" size="2">=</font><font   >वृत्ति)।</font></p>
<font > 
<p  >अब मन की बहिर्मुखी 
  गति निरुद्ध हो 
  जाती है और 
  अंतर्मुख होकर 
  स्थिर होने की 
  चेष्टा करता है। 
  इसी चेष्टा की आरंभिक 
  दशा का नाम धारणा 
  है। देह के किसी 
  अंग पर (जैसे हृदय 
  में, नासिका के 
  अग्रभाग पर) अथवा 
  बाह्यपदार्थ पर 
  (जैसे इष्टदेवता 
  की मूर्ति आदि 
  पर) चित्त को लगाना 
  'धारणा' कहलाता 
  है (देशबन्धश्चितस्य 
  धारणा; योगसूत्र 
  ३।१)। ध्यान इसके आगे 
  की दशा है। जब 
  उस देशविशेष 
  में ध्येय वस्तु का 
  ज्ञान एकाकार 
  रूप से प्रवाहित 
  होता है, तब 
  उसे 'ध्यान' कहते 
  हैं। धारणा और 
  ध्यान दोनों 
  दशाओं में वृत्तिप्रवाह 
  विद्यमान रहता 
  है, परंतु अंतर 
  यह है कि धारणा 
  में एक वृत्ति से 
  विरुद्ध वृत्ति का 
  भी उदय होता 
  है, परंतु ध्यान 
  में सदृशवृत्ति 
  का ही प्रवाह रहता 
  है, विसदृश का 
  नहीं। ध्यान की परिपक्वास्था 
  का नाम ही समाधि 
  है। चित्त आलंबन 
  के आकार में प्रतिभासित 
  होता है, अपना 
  स्वरूप शून्यवत् 
  हो जाता है और 
  एकमात्र आलंबन 
  ही प्रकाशित होता 
  है। यही समाधि 
  की दशा कहलाती 
  है। अंतिम तीनों 
  अंगों का सामूहिक 
  नाम 'संयम' है 
  जिसके जिसके 
  जीतने का फल 
  है विवेक ख्याति 
  का आलोक या 
  प्रकाश। समाधि 
  के बाद प्रज्ञा का 
  उदय होता है 
  और यही योग 
  का अंतिम लक्ष्य है। 
</p>
</font>
<p><b><font   >सं.ग्रं.</font></b><b><font padma_font_family_property="Symbol" face="Symbol">-</font></b><font   >स्वामी 
  ओमानंद : पातंजल 
  यागरहस्य; बलदेव 
  उपाध्याय : भारतीय 
  दर्शन (शारदामंदिर, 
  काशी, १९५७)।	(ब.उ.)</font></p>
<font > 
<p><b></b></p>
</font> 
</body></html>