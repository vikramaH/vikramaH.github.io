<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कोरी</b></font><font    size="4">
 उत्तर प्रदेश, एवं मध्य प्रदेश में बसनेवाली एक जाति जिसका मुख्य उद्योग 
कपड़ा बुनना है। इनकी उत्पत्ति के संबंध में एक अनुश्रुति प्रचलित है। कहा 
जाता है कि एक दिन कबीर गंगा स्नान करने जा रहे थे। मार्ग में एक युवती जा 
रही थी। उसने उन्हें प्रणाम किया। कबीर ने उसे आशीर्वाद दिया----पुत्रवती 
भव। युवती कुमारी थी। कबीर का आशीर्वाद निष्फल हो सकता था। अत: उस युवती के
 हाथ में एक फोड़ा निकला और जब वह फूटा तो उसमें से एक बालक निकला। इसी बालक
 की संतान यह जाति है और कुमारी से जन्म होने के कारण उनका नाम कोरी पड़ा। 
अहारवार, बैस, भडौरी, भाइनहार, बंकार, धामन, जइसवार, जाटवा, ज्यूरिया 
करीरवंसी, कैथिया, कामारिया, कनौजिया, कोरचामरा, कुष्टा, माहुटे, परसूतिया,
 साकरवार, संखवार, आदि इसकी अनेक उपजातियाँ हैं।</font></p>
<font  size="4"> 
<p  >ये मूलत: हिंदू 
  धर्म के अनुयायी 
  हैं। अवध प्रदेश के 
  कोरी अधिकांशत: 
  रामदासी अथवा 
  शिवनारायणी 
  संप्रदाय के माननेवाले 
  हैं। बिजनौर 
  के आसपास के 
  निवासी कबीरपंथी 
  हैं। कुछ लोग जाहिर 
  पीर की उपासना 
  करते हैं। (परमेश्वरीलाल 
  गुप्त)</p>
</font><font size="2"></font>
</body></html>