<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><b><font    size="4">आमुसंन</font><font   >,</font></b><font   > 
  रोअल्ड (१८७२-१९२८) नारवे 
  का एक साहसी समन्वेषक 
  (अनजान देशों 
  की खोज करनेवाला) 
  था। उसका जन्म देहात 
  में हुआ था, परंतु 
  उसने शिक्षा क्रिस्चियाना 
  में, जिसका नाम 
  अब ओसलो है, 
  पाई थी। सन् १८९० 
  में उसने बी.ए. पास 
  किया और आयुर्विज्ञान 
  (मेडिसिन) पढ़ना 
  आरंभ किया, परंतु 
  मन न लगने से 
  उसे छोड़ उसने जहाज 
  पर नौकरी 
  कर ली। सन् १९०३-६ में 
  वह ग्योआ नामक 
  नाव या छोटे 
  जहाज में अपने 
  छह साथियों के 
  साथ उत्तर ध्रुव 
  की खोज करता 
  रहा और उत्तर 
  चुंबकीय ध्रुव 
  का पता लगाया। 
  १९१०-१२ में वह दक्षिण 
  ध्रुव की खोज 
  करता रहा और 
  वही पहला व्यक्ति 
  था जो दक्षिण 
  ध्रुव तक पहुँच 
  सका। प्रथम विश्वयुद्ध 
  के कारण उसे कई 
  वर्षो तक चुपचाप 
  बैठना पड़ा। १९१८ में 
  उसने फिर उत्तर 
  ध्रुव पहुँचने 
  की चेष्टा की, परंतु 
  सफलता न मिली। 
  तब उसने नॉर्ज 
  नामक नियंत्रित 
  गुब्बारे (डिरिजिबिल) 
  में उड़कर दो बार 
  उत्तर ध्रुव की प्रदक्षिणा 
  की और ७१ घंटे 
  में २,७०० मील की यात्रा 
  करके सफलापूर्वक 
  फिर भूमि पर 
  उतरा। जब जेनरल 
  नोबिल का हवाई 
  जहाज उत्तर ध्रुव 
  से लौटते समय 
  मार्ग में दुर्घटनाग्रस्त 
  हो गया तो आमुंसन 
  ने बड़ी बहादुरी 
  से उसको खोजने 
  का बीड़ा उठाया। 
  १७ जून, १९२८ को उसने 
  इस काम के लिए हवाई 
  जहाज में प्रस्थान 
  किया, परंतु 
  फिर उसका कोई 
  समाचार संसार 
  को प्राप्त न हो 
  सका।</font></p>
<p><b><font  size="4"></font></b></p>
</body></html>