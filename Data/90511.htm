<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 14pt; font-family: DV-TTSurekhEN;">मैकॉले,टॉमस बैबिंग्टन, 
    लॉर्ड </span></b><span   style="font-size: 14pt; font-family: DV-TTSurekhEN;">(१८००१८९५ ई०) अंग्रेज उदार राजनीतिज्ञ, 
    साहित्यिक, इतिहासकार। जन्म, २५ अक्टूबर १८००१ रोथले टैंपिल 
    (लैस्टरशिर) में हुआ। पिता, जकारी मैकॉले, व्यापारी था। शिक्षा 
    केंब्रिज के पास एक प्राइवेट स्कूल में, फिर एक सुयोग्य पादरी 
    के घर, तदनंतर ट्रिनिटी कालेज कैंब्रिज में हुई। १८२६ में 
    वकालत शुरू की। इसी समय अपने विद्वत्ता और विचारपूर्ण लेखों 
    द्वारा लंदन के शिष्ट तथा विज्ञ मंडल में पैठ पा गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१८३० में लॉर्ड लेंसडाउन के सौजन्य से पार्लियामेंट में 
    स्थान मिला। १८३२ के रिफॉर्म बिल के अवसर पर की हुई इसकी 
    प्रभावशाली वक्ताओं ने तत्कालीन राजनीतिज्ञों की अग्रिम पंक्ति 
    कें इसे स्थान दिया। १८३३ से १८५६ तक कुछ समय छोड़कर, इसने 
    लीड्स तथा एडिनगबर्ग का पार्लिमेंट में क्रमश: प्रतिनिधित्व किया। 
    १८५७ में यह हाउस ऑव लॉर्ड्स का सदस्य बनाया गया। पार्लिमेंट 
    में कुछ समय तक इसने ईस्ट इंडिया कंपनी संबंधी बोर्ड<span   style="">श् 
    </span>ऑव कंट्रोल के सचिव, तब पेमास्टर जनरल और तदनंतर 
    सैक्रेटरी ऑव दी फोर्सेज के पद पर काम किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१८३४ से १८३८ तक मैकॉले भारत की सुप्रीम काउंसिल में 
    लॉ मेंबर तथा लॉ कमिशन का प्रधान रहा। प्रसिद्ध दंडविधान 
    ग्रंथ 'दी इंडियन पपीनल कोड' की पांडुलिपि इसी ने 
    तैयार की थी। अंग्रेजी को भारत की सरकारी भाषा तथा शिक्षा 
    का माध्यम और यूरोपीय साहित्य, दर्शन तथा विज्ञान को भारतीय 
    शिक्षा का लक्ष्य बनाने में इसका बड़ा हाथ था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">साहित्य के क्षेत्र में भी मैकॉले ने महत्वपूर्ण काम 
    किया। इसने अनेक ऐतिहासिक और राजनीतिक निबंध तथा 
    कविताएँ लिखी हैं। इसके क्लाइव, हेस्टिंग्स, मिरावो, मैकिआवली 
    के लेख तथा 'लेज ऑव एंशेंट रोम' तथा 'आरमैडा' 
    की कविताएँ अब तक बड़े चाव से पढ़ी जाती हैं। इसकी प्रमुख 
    कृति 'हिस्ट्री ऑव इंग्लैंड' है, जो इसने बड़े परिश्रम 
    और खोज के साथ लिखी थी और जो अधूरी होते हुए भी एक 
    अनुपम ग्रंथ है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">मैकॉले बड़ा विद्वान्, मेघावी और वाक्चतूर था। इसके 
    विचार उदार, बुद्धि प्रखर, स्मरणशक्ति विलक्षण और चरित्र उज्वल 
    था। २८ दिसंबर, १८५९ को इसका देहांत हो गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सं०ग्रं० - लाइफ ऐंड लेटर्स ऑव मैकाले: जी०ओ० ट्रैंवेलिअन।<span   style="">श् 
    </span></span><span style="font-size: 14pt; font-family: Symbol;"><span padma_font_family_property="Symbol" style="">[<font   >विद्याधर 
    चतुर्वेदी</font></span></span><span style="font-size: 14pt; font-family: Symbol;"><span padma_font_family_property="Symbol" style="">]</span></span></p>
</div>
</body></html>