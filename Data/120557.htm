<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">किदवई, रफी अहमद</span></b><span   style="font-size: 14pt; font-family: DV-TTSurekhEN;"> 
    भारतीय राजनीति के जाज्वल्यमान नक्षत्र थे। उनका जन्म बाराबकी 
    जिले के मसौली ग्राम के एक जमींदार परिवार में हुआ<span   style="">श् </span>था। उनके पिता इम्तियाज अली एक उच्चपदस्थ 
    सरकारी अधिकारी थे१ जब रफी मत्र आठ वर्ष के थे, उनकी माँ 
    का देहावसान हो गया और उनके पिता ने दूसरा विवाह कर 
    लिया। रफी और उनके अन्य तीन सहोदरों को इम्तियाज अली 
    ने अपने भाई विलायत अली के यहाँ स्थानांतरित कर दिया। 
    विलायत अली बाराबंकी के ख्यातिलब्ध वकील और प्रमुख राष्ट्रीय 
    मुसलमान नेता थे। उन्हीं के संरक्षण में रफी अहमद के व्यक्तित्व 
    का विकास हुआ। रफी के विद्यार्थी जीवन में कोई विशिष्टता 
    नहीं थी; वे सामान्य स्तर के छात्र थे। उनकी स्मरणशक्ति अवश्य 
    बड़ी तीव्र थी। उन्होंने गवर्नमेंट हाई स्कूल (बाराबंकी) से 
    सन् १९१३ ई. में मैट्रिक परीक्षा उत्तीर्ण की और एम. ए. ओ. कालेज, 
    अलीगढ़, से सन् १९१९ में कला में स्नातक उपाधि प्राप्त की। दो वर्ष 
    पश्चात् जब उनकी कानून की परीक्षा प्रारंभ होनेवाली थी, उन्होंने 
    महात्मा गांधी के अह्वान पर सरकार द्वारा नियंत्रित एम. ए. ओ. 
    कालेज का अन्य कतिपय सहपाठियों के साथ बहिष्कार कर दिया 
    और असहयोग आंदोलन में सक्रिय रूप से भाग लेने लगे। उनके 
    चाचा विलायत अली खाँ सन् १९१८ में ही दिवगंत हो गए थे। परीक्षा 
    का बहिष्कार कर असहयोग आंदोलन में भाग लेने पर रफी के 
    राजभक्त पिता अत्यंत रुष्ट हुए, पर रफी अहमद डिगे नहीं। वे 
    प्राय: घर से दूर रहते थे। ब्रिटिश सरकार के विरुद्ध प्रदर्शन 
    करने और नारे लगाने के अभियोग में उन्हें दस मास का कठोर 
    कारावास का दंड दिया गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रफी 
    अहमद का विवाह सन् १९१८ में हुआ था। लगभग एक वर्ष पश्चात् 
    उन्हें एक पुत्ररत्न की प्राप्ति हुई। दुर्भाग्यवश बच्चा सात वर्ष 
    की आयु में ही चल बसा। रफी अहमद और उसकी पत्नी के जीवन 
    में यह नियति का क्रूरतम आघात था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">कारावास 
    से मुक्ति के पश्चात् रफी अहमद भारतीय राजनीति के एक प्रमुख 
    केंद्र मोतीलाल नेहरू के प्रासादतुल्य अवास आनंदभवन चले गए। 
    उनकी प्रतिभा, राजनीतिक कुशलता और विश्वसनीय व्यक्तित्व से 
    प्रभावित होकर पं. मोतीलाल नेहरू ने शीघ्र ही उन्हें अपना सचिव 
    नियुक्त कर दिया। मोतीलाल और जवाहरलाल की भाँति किदवई 
    का भी गांधी जी के रचनात्मक कार्यक्रमों में विश्वास नहीं था। 
    वे मोतीलाल नेहरू द्वारा संगठित स्वराज्य पार्टी के सक्रिय सदस्य 
    हो गए। किदवई का नेहरूद्वय और विशेषकर जवाहरलाल में 
    अटूट विश्वास था। उनकी संपूर्ण राजनीति जवाहरलाल जी के 
    प्रति इस मोह से प्रभावित रही। वे नेहरू के पूरक थे। नेहरू 
    जी योजना बनाते थे और रफी अहमद उसे कार्यान्वित करते 
    थे। वे अच्छे वक्ता नहीं थे, लेकिन संगठन की उनमें अपूर्व क्षमता 
    थी, जिससे उनकी राजनीति सदैव चमत्कारपूर्ण और रहस्यमयी 
    बनी रही। सन् १९२६ में वे स्वराज्य पार्टी के टिकट पर लखनऊ 
    फैजाबाद क्षेत्र से केंद्रीय व्यवस्थापिका सभा के सदस्य निर्वाचित 
    हुए और स्वराज्य पार्टी के मुख्य सचेतक नियुक्त किए गए। रफी 
    अहमद गांधी-इरविन-समझौते से असंतुष्ट थे। प्रतिक्रियास्वरूप 
    स्वराज्य-प्राप्ति-हेतु क्रांति का मार्ग ग्रहण करने के लिए उद्यत थे। 
    इस संबंध में सन् १९३१ के भारतीय राष्ट्रीय कांग्रेस के कराँची 
    अधिवेशन के अवसर पर उन्होंने मानवेंद्रनाथ राय से परामर्श 
    किया। उनके परामर्शानुसार किदवई ने जवाहरलाल जी के 
    साथ इलाहाबाद और समीपवर्ती जिलों के किसानों के मध्य 
    कार्य करना प्रारंभ किया और उनके जागरण और जमींदारों द्वारा 
    किए जा रहे उनके दोहन और शोषण की समाप्ति के लिए सतत 
    प्रयत्नशील रहे। किदवई शीघ्र ही संपूर्ण देश को इस संघर्ष 
    में सम्मिलित करने में सफल हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भारतीय 
    राष्ट्रीय कांग्रेस के लाहौर अधिवेशन के निर्णयानुसार रफी 
    अहमद ने केंद्रय व्यवस्थापिका सभा की सदस्यता से त्यागपत्र दे 
    दिया। वे उत्तर प्रदेश कांग्रेस के महामंत्री और बाद में अध्यक्ष 
    निर्वाचित हुए। सन् १९३७ के महानिर्वाचन में वे उत्तर प्रदेश कांग्रेस 
    के चुनाव संचालक थे। वे स्वयं दो स्थानों से प्रत्याशी रहे, 
    पर दोनों क्षेत्रों से पराजित हुए। मुसलिम लीग के प्रभाव के 
    कारण उत्तर प्रदेश में मुसलमानों के लिए सुरक्षित स्थानों में 
    से एक पर भी कांग्रेस प्रत्याशी विजयी न हो सका। रफी अहमद 
    बाद में एक उपनिर्वाचन में विजयी हुए। वे उत्तर प्रदेश की अंतरिम 
    सरकार में राजस्व मंत्री नियुक्त किए गए। उत्तर प्रदेश दखीलकारी 
    (टेनेंसी) विधेयक उनके मंत्रित्वकाल की क्रांतिकारी देन थी। 
    द्वितीय महायुद्ध के समय कांग्रेस के निर्णयानुसार सभी अंतरिम 
    मंत्रिमंडलों ने त्यागपत्र दे दिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">रफी 
    अहमद का व्यक्तित्व अत्यंत रहस्यमय और निर्भीक था। उत्तर प्रदेश 
    मंत्रिमंडल में वरिष्ठ पद पर रहकर उन्होंने भारतीय राष्ट्रीय 
    कांग्रेस के अध्यक्ष पद के लिए उच्च कमान के आधिकारिक प्रत्याशी 
    पट्टाभि सीतारमैया के विरुद्ध सुभाषचंद्र बोस को खुला समर्थन 
    दिया और उनके पक्ष में प्रचार किया। श्री बोस विजयी हुए। सन् 
    १९४९ में उन्होंने अध्यक्ष पद के लिए सरदार वल्लभ भाई पटेल 
    के प्रत्याशी पुरुषोत्तमदास टंडन के विरुद्ध डा. सीतारमैया का 
    समर्थन किया। श्री टंडन पराजित हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९४६ में रफी अहमद किदवई पुन: उत्तर प्रदेश के राजस्वमंत्री 
    नियुक्त हुए। उन्होंने कांग्रेस के चुनाव घोषणापत्र के अनुसार 
    जमींदारी उन्मूलन का प्रस्ताव विधान सभा द्वारा सिद्धांत रूप में 
    स्वीकृत कराया। देशविभाजन के समय वे उत्तर प्रदेश के गृहमंत्री 
    थे। श्री किदवई किसी भी राष्ट्रीय मुसलमान से अधिक धर्मनिरपेक्षता 
    के पक्षपाती थे। उनके हृदय में मानवमात्र के लिए समान स्थान 
    था, पर दुर्भाग्यवश उनके विरुद्ध सांप्रदायिकता को प्रश्रय देने 
    की तीव्र चर्चा प्रारंभ हो गई। इस प्रकरण को समाप्त करने 
    के लिए जवाहरलाल नेहरू ने उन्हें केंद्र में बुला लिया। वे केंद्रीय 
    मंत्रिमंडल के संचार एवं नागरिक उड्डन मंत्री नियुक्त किए 
    गए। यद्यपि सांप्रदायिकता की आग में उनके निरापराध चचेरे भाई 
    को अपने प्राणों की आहुति देनी पड़ी और यह श्री किदवई 
    के लिए अत्यंत दु:खद रहा, तथापि वे अपनी मान्यताओं से लेशमात्र 
    भी विचलित नहीं हुए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">जवाहरलाल 
    जी की समाजवाद में आस्थ थी और सरदार पटेल दक्षिणपंथी विचाराधारा 
    के पोषक थे। कांग्रेस संगठन पर सरदार का अधिकार था। यद्यपि 
    सरदार पटेल ने नेहरू जी को प्रधानमंत्री स्वीकार कर लिया 
    था, तथापि किदवई को इस कटु सत्य का स्पष्ट भान था कि 
    सरदार पटेल की उपस्थिति में नेहरू जी शासन के नाममात्र के 
    अध्यक्ष रहेंगे। वे नेहरू जी का मार्ग निष्कंटक बनाना चाहते 
    थे, जिससे कांग्रेस की सत्ता उनके हाथ में हो और इस प्रयास 
    में विफल होने की स्थिति में उनकी योजना थी, कि जवाहरलाल 
    जी अपने समर्थकों के साथ कांग्रेस के विकल्प रूप में एक नया 
    संगठन स्थापित करें। रफी अहमद ने अपने योजनानुसार दोनों 
    छोरों पर चार वर्षों तक संघर्ष किया पर वे अपने प्रयास में 
    विफल रहे। डाक्टर सीतारमैया अध्यक्ष रूप में प्रभावहीन सिद्ध 
    हुए और आचार्य कृपलानी सरदार पटेल के प्रत्याशी टंडन द्वारा 
    पराजित हुए। उत्तर प्रदेश में रफीसमूह के विधायकों पर अनुशासनहीनता 
    के आरोप लगाकर उसके नेताओं को कांग्रेस से निष्कासित कर 
    दिया गया। रफीसमूह विरोध पक्ष में आ गया। मई, १९५१ में 
    कांग्रेस महासमिति की आहूत बैठक में टंडन जी से समझौता 
    न होने पर आचार्य कृपलानी ने कांग्रेस से त्यागपत्र दे दिया, 
    पर रफी की अनिश्चय की स्थिति बनी रही। यदि वे नेहरू जी का 
    मोह त्यागकर कांग्रेस से पृथक् हो गए होते तो या तो राजनीति 
    में समाप्त हो जाते या देश के सर्वोच्च नेता होते और शीघ्र 
    ही शासन की बागडोर उनके हाथ में आ जाती। जुलाई में बंगलोर 
    अधिवेशन से निराश होकर उन्होंने कांग्रेस की प्रारंभिक सदस्यता 
    और केंद्रीय मंत्रिमंडल से त्यागपत्र दे दिया और किसान मजदूर 
    प्रजा पार्टी की सदस्यता स्वीकार कर ली। टंडन जी द्वारा दबाव 
    डालने पर जवाहरलाल जी ने ३० अगस्त को केंद्रीय मंत्रिमंडल 
    से उनका त्यागपत्र स्वीकार कर लिया और स्वयं कांग्रेस कार्यसमिति 
    से त्यागपत्र दे दिया। कांग्रेस के विशेष अधिवेशन में टंडन 
    जी का अध्यक्ष पद से त्यागपत्र स्वीकृति होने और जवाहरलाल 
    जी के कांग्रेस अध्यक्ष निर्वाचित होने के पश्चात् रफी अहमन 
    पुन: कांग्रेस में लौट आए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९५२ में बहराइच संसदीय निर्वाचन क्षेत्र में विजयी होने के 
    पश्चात् वे भारत के खाद्य और कृषि मंत्री नियुक्त हुए। संचार 
    और नागरिक उड्डयन मंत्री के रूप में कई क्रांतिकारी कार्यों 
    के लिए उन्होंने पर्याप्त ख्याति अर्जित की थी। सभी को शंका थी 
    कि सदा से अशुभ खाद्य मंत्रालय उनके राजनीतिक भविष्य के लिए 
    अशुभ सिद्ध होगा। पर किदवई ने चमत्कार कर दिया। खाद्यसमस्या 
    का विश्लेषण कर कृत्रिम अभाव की स्थिति को समाप्त करने के 
    लिए मनोवैज्ञानिक उपचार के लिए आवश्यक पग उठाए और खाद्यान्न 
    व्यापार को नियंत्रणमुक्त कर दिया। प्रकृति ने भी किदवई 
    का साथ दिया। यह उनकी राजनीतिक प्रतिष्ठा का चरमोत्कर्ष था। 
    शीघ्र ही उपप्रधान मंत्री के रिक्त स्थान पर उनकी नियुक्ति की संभावना 
    थी। लेकिन सन् १९३६ से ही उच्च रक्तचाप और हृद्रोग से पीड़ित 
    रफी अहमद के स्वास्थ्य ने उनका साथ नहीं दिया। स्वास्थ्य की निरंतर 
    उपेक्षा करनेवाले रफी अहमद मृत्यु की उपेक्षा न कर सके। २४ 
    अक्टूबर, १९५४ को हृदयगति रुक जाने से उनका देहावसान हो 
    गया।<span   style="">  
 
    </span>(लालबहादुर पांडेयं.)</span></p>
</div>
</body></html>