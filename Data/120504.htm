<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हेडिन, 
    स्वेन एंडर्स</span></b><span   style="font-size: 14pt; font-family: DV-TTSurekhEN;"> यह स्वेडन का अन्वेषण यात्री था जिसका जन्म 
    १९ फरवरी, १८६५ ई. को स्टाकहोम में हुआ और मृत्यु १९५२ ई. 
    में हुई। उपसाला विश्वविद्यालय में उसकी शिक्षा हुई और तदनंतर 
    बर्लिन तथा हाल (</span><span padma_font_family_property="Courier" style="font-size: 14pt; font-family: Courier;">Halle</span><span   style="font-size: 14pt; font-family: DV-TTSurekhEN;">) 
    में शिक्षा ग्रहण की। १८८५-५६ ई. में वह फारस और मेसोपोटामिया 
    गया और १८९० ई. में फारस के शाह से संबंधित औस्कर राजा 
    के दूतावास में नियुक्त हुआ। उसी वर्ष उसने खुरासान और तुर्किस्तान 
    की यात्राएँ की ओर १८९१ में काशगर पहुँच गया। उसकी तिब्बत 
    की यात्राओं ने उसे एशिया के आधुनिक यात्रियों में प्रथम स्थान 
    प्राप्त कराया। १८९३ और १८९७ ई. के बीच उसने एशिया महाद्वीप 
    के आरपार यात्रा की। ओरेनबर्ग से चलकर यूराल पार किया 
    और पामीर तथा तिब्बत के पठार से होते हुए पेकिंग पहुँचा। 
    दो अन्य यात्राओं में इन मार्गों के ज्ञान में विशेष जानकारी 
    की तथा सतलज, सिंधु और ब्रह्मपुत्र के उद्गम स्थानों की खोज 
    की। सन् १९०२ में वह स्वेडेन का नोबुल बना दिया गया और 
    सन् १९०९ में भारत सरकार ने के. सी. आई. ई. की उपाधि 
    दी। सन् १९०७ में उसने चीनीस्वेडेन यात्रा का चीन को मार्गदर्शन 
    किया और इसके परिणामों के प्रकाशित करने के लिए कई 
    वर्ष परिश्रम किया। स्वेन हेडन ने कई पुस्तकें लिखी जिनमें 
    से ये उल्लेखनीय हैं </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    'फारस, मेसोपोटामिया और काकेशय की यात्रा' (१८८७), 'एशिया 
    से होकर' (१८९८), 'मध्य एशिया की यात्रा का वैज्ञानिक परिणाम' 
    (१९०४-१९०७) ८ खंडों में, 'हिमालय के पार' (१९०९-१९१२) ३ खंडों 
    में 'स्थलीय यात्रा से भारत' (१९१०) दो खंडों में, 'दक्षिणी 
    तिब्बत' (१९१७-१९२२) १२ खंडों में, 'चीनी-स्वेडेन यात्रा के वैज्ञानिक 
    परिणाम' (१९३७-१९४२) ३० खंडों में।<span   style="">श्श् </span>(शांतिलाल 
    कायस्थ.)</span></p>
</div>
</body></html>