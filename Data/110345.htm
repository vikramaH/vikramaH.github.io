<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">श्रीधर वेंकटेश केतकर</span></b><span   style="font-size: 14pt; font-family: DV-TTSurekhEN;"> 
    (१८८४-१९३७) मराठी विश्वकोश (ज्ञानकोश) के सुविख्यात संपादक। 
    उनकी प्रारंभिक शिक्षा बड़े अनियमित ढंग से चली। विविध विषयों 
    का ज्ञान प्राप्त करने में उन्होंने अच्छी रुचि दिखलाई और साहित्य 
    संबंधी अनेक क्रियाकलापों में उत्साहपूर्वक दिलचस्पी ली, फिर 
    भी वे यहाँ विश्वविद्यालय की कोई उपाधि प्राप्त न कर सके। 
    सन् १९०६ में वे अमरीका चले गए। कॉर्नेल विश्वविद्यालय में पाँच 
    वर्ष बिताने के बाद १९११ में उन्होंने पी-एच. डी. वी उपाधि प्राप्त 
    की। उनके शोधप्रबंध का शीर्षक था 'भारत में जातियों का 
    इतिहास'। इसमें उन्होंने मनुस्मृति में परिलक्षित सामाजिक 
    स्थितियों का विवेचनात्मक विश्लेषण किया (मनुस्मृति का रचनाकाल 
    उन्होंने २२७ से ३२० ई. के बीच में माना है)। इसके परिशिष्ट 
    रूप में दिए गए लेख 'जाति और मानव-जाति-विज्ञान' में उन्होंने 
    'वर्ण' तथा 'जाति' के मौलिक भेद पर बल दिया। अमरीका 
    में उन्होंने अपना समय विविध विषयों का ज्ञान प्राप्त करने में 
    बिताया जो उनके जीवन के मुख्य ग्रंथ मराठी ज्ञान कोश के निर्माण 
    में सहायक हुअ। लौटते समय एक वर्ष तक वे लंदन में रुके 
    और वहाँ भी सामाजिक विषयों संबंधी अध्ययन एवं गवेषण कार्य 
    जारी रखा। यहाँ उन्होंने जातियों के इतिहास का दूसरा खंड 
    'हिंदुत्व पर निबंध' नाम से प्रकाशित किया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">भारत 
    आने के बाद केतकर ने कुछ वर्ष कलकत्ता विश्वविद्यालय में राजनीतिशास्त्र 
    तथा अर्थशास्त्र पढ़ाने में व्यतीत किए। इसी समय उन्होंने दो 
    अन्य ग्रंथ प्रकाशित किए </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    भारतीय अर्थशास्त्र तथा हिंदू विधि (कानून)। जनवरी, १९१६ में 
    ही वस्तुत: उन्होंने मराठी ज्ञानकोश के महान् साहित्यिक अनुष्ठान 
    का औपचारिक रूप से आरंभ किया। उन्हें इसे पाँच वर्ष में 
    प्रकाशित करने की आशा थी किंतु वास्तव में केवल पहला खंड 
    ही सन् १९२१ में निकल सका और इक्कीसवाँ खंड (अनुक्रमणिका) 
    १९२९ में प्रकाशित हुआ। १९१६ से १९२९ तक का १३-१४ वर्ष का समय केतकर 
    के लिए असाधारण दौड़ धूपवाली सक्रियता का था, क्योंकि उन्हें 
    एक साथ ही ज्ञानकोश के संपादक, व्यवस्थापक, मुद्रक, प्रकाशक, 
    यहाँ तक कि स्थान स्थान पर जाकर उसके ग्राहक बनाने का भी 
    कार्य करना पड़ता था। पूर्ण संलग्नता चाहनेवाले इस काम 
    के साथ साथ, और उसके समाप्त हो जाने के बाद भी, वे अन्यान्य 
    कार्यों में </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> साहित्यिक, सामाजिक 
    तथा राजनीतिक </span><span style="font-size: 14pt; font-family: Symbol;"><span padma_font_family_property="Symbol" style="">-</span></span><span   style="font-size: 14pt; font-family: DV-TTSurekhEN;"> 
    बराबर जुटे रहते थे। वे एक दैनिक समाचारपत्र तथा एक साहित्य 
    पत्रिका का संपादन करते थे और उपन्यास, राजनीतिक पुस्तिकाएँ 
    तथा समाजविज्ञान संबंधी निबंध लिखा करते थे। इसके अतिरिक्त 
    वे अपनी भावी पुस्तक 'प्राचीन महाराष्ट्र का इतिहास' के 
    संबंध में बहुत सा गवेषण कार्य भी करते रहते थे। किंतु 
    यह बात हमें मान ही लेनी पड़ती है कि सन् १९३० के बाद की 
    उनकी रचनाएँ देखने से स्पष्ट हो जाता है कि पहले के कुशल 
    लेखक की मानसिक ग्रहणशीलता में कमी आ गई है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">सन् 
    १९२० में केतकर ने एक जर्मन महिला, एडिथ क्ह्रो से विवाह किया, 
    जो व्रात्यस्तोम के द्वारा हिंदू धर्म में दीक्षित कर ली गई थी। 
    इसी महिला ने विंटरनित्स द्वारा लिखित 'भारतीय साहित्य 
    का इतिहास' का अंग्रेजी में अनुवाद प्रस्तुत किया। उनके जीवन 
    को स्थिरता प्रदान करने में इस विवाह से बड़ी सहायता मिली।<span   style="">  
 
    </span>(आर. एन. दांडेकर)</span></p>
</div>
</body></html>