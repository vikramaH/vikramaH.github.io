<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">हिटलर, अडोल्फ</span></b><span   style="font-size: 14pt; font-family: DV-TTSurekhEN;"> 
    (१८८९-१९४५) हिटलर का जन्म आस्ट्रिया में २० अप्रैल, १८८९ को हुआ। 
    उनकी प्रारंभिक शिक्षा लिंज नामक स्थान पर हुई। पिता की मृत्यु 
    के पश्चात् १७ वर्ष की अवस्था में वे वियना गए। कला विद्यालय में 
    प्रविष्ट होने में असफल होकर वे पोस्टकार्डों पर चित्र बनाकर 
    अपना निर्वाह करने लगे। इसी समय से वे साम्यवादियों और 
    यहूदियों से घृणा करने लगे। जब प्रथम विश्वयुद्ध प्रारंभ हुआ 
    तो वे सेना में भर्ती हो गए और फ्रांस में कई लड़ाइयों 
    में उन्होंने भाग लिया। १९१८ ई. में युद्ध में घायल होने के 
    कारण वे अस्पताल में रहे। जर्मनी की पराजय का उनको बहुत 
    दु:ख हुआ।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१८१९ 
    ई. में उन्होंने नाजी दल की स्थापना की। इसका उद्देश्य साम्यवादियों 
    और यहूदियों से सब अधिकार छीनना था। इसके सदस्यों में 
    देशप्रेम कूट कूटकर भरा था। इस दल ने यहूदियों को प्रथम 
    विश्वयुद्ध की हार के लिए दोषी ठहराया। आर्थिक स्थिति खराब 
    होने के कारण जब नाजी दल के नेता हिटलर ने अपने ओजस्वी 
    भाषणों में उसे ठीक करने का आश्वासन दिया तो अनेक जर्मन 
    इस दल के सदस्य हो गए। हिटलर ने भूमिसुधार, वर्साई<span   style="">श् 
    </span>संधि को समाप्त करने, और एक विशाल जर्मन साम्राज्य 
    की स्थापना का लक्ष्य जनता के सामने रखा जिससे जर्मन लोग 
    सुख से रह सकें। इस प्रकार १९२२ ई. में हिटलर एक प्रभावशाली 
    व्यक्ति हो गए। उन्होंने स्वस्तिक को अपने दल का च्ह्रि बनाया। 
    समाचारपत्रों के द्वारा हिटलर ने अपने दल के सिद्धांतों का 
    प्रचार जनता में किया। भूरे रंग की पोशाक पहने सैनिकों 
    की टुकड़ी तैयार की गई। १९२३ ई. में हिटलर ने जर्मन सरकार 
    को उखाड़ फेंकने का प्रयत्न किया। इसमें वे असफल रहे और 
    जेलखाने में डाल दिए गए। वहीं उन्होंने 'मेरा संघर्ष' नामक 
    अपनी आत्मकथा लिखी। इसमें नाजी दल के सिद्धांतों का विवेचन 
    किया। उन्होंने लिखा कि आर्य जाति सभी जातियों से श्रेष्ठ है 
    और जर्मन आर्य हैं। उन्हें विश्व का नेतृत्व करना चाहिए। यहूदी 
    सदा से संस्कृति में रोड़ा अटकाते आए हैं। जर्मन लोगों को 
    साम्राज्यविस्तार का पूर्ण अधिकार है। फ्रंास और रूस से लड़कर 
    उन्हें जीवित रहने के लिए भूमि प्राप्ति करनी चाहिए।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१९३०-३२ 
    में जर्मनी में बेरोज़गारी बहुत बढ़ गई। संसद् में नाजी 
    दल के सदस्यों की संख्या २३० हो गई। १९३२ के चुनाव में हिटलर 
    को राष्ट्रपति के चुनाव में सफलता नहीं मिली। जर्मनी की आर्थिक 
    दशा बिगड़ती गई और विजयी देशों ने उसे सैनिक शक्ति बढ़ाने 
    की अनुमति की। १९३३ में चांसलर बनते ही हिटलर ने जर्मन संसद् 
    को भंग कर दिया, साम्यवादी दल को गैरकानूनी घोषित कर 
    दिया और राष्ट्र को स्वावलंबी बनने के लिए ललकारा। हिटलर 
    ने डॉ. जोज़ेफ गोयबल्स को अपना प्रचारमंत्री नियुक्त किया। 
    नाज़ी दल के विरोधी व्यक्तियों को जेलखानों में डाल दिया 
    गया। कार्यकारिणी और कानून बनाने की सारी शक्तियाँ हिटलर 
    ने अपने हाथों में ले ली। १९३४ में उन्होंने अपने को सर्वोच्च न्यायाधीश 
    घोषित कर दिया। उसी वर्ष हिंडनबर्ग की मृत्यु के पश्चात् वे 
    राष्ट्रपति भी बन बैठे। नाजी दल का आतंक जनजीवन के प्रत्येक 
    क्षेत्र में छा गया। १९३३ से १९३८ तक लाखों यहूदियों की हत्या कर 
    दी गई। नवयुवकों में राष्ट्रपति के आदेशों का पूर्ण रूप 
    से पालन करने की भावना भर दी गई और जर्मन जाति का 
    भाग्य सुधारने के लिए सारी शक्ति हिटलर ने अपने हाथ में ले 
    ली।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">हिटलर 
    ने १९३३ में राष्ट्रसंघ को छोड़ दिया और भावी युद्ध को ध्यान 
    में रखकर जर्मनी की सैन्य शक्ति बढ़ाना प्रारंभ कर दिया। प्राय: 
    सारी जर्मन जाति को सैनिक प्रशिक्षण दिया गया।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">१९३४ 
    में जर्मनी और पोलैंड के बीच एक दूसरे पर आक्रमण न करने 
    की संधि हुई। उसी वर्ष आस्ट्रिया के नाजी दल ने वहाँ के 
    चांसलर डॉलफ़स का वध कर दिया। जर्मनीं की इस आक्रामक 
    नीति से डरकर रूस, फ्रांस, चेकोस्लोवाकिया, इटली आदि देशों 
    ने अपनी सुरक्षा के लिए पारस्परिक संधियाँ कीं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">उधर हिटलर ने ब्रिटेन के साथ संधि करके 
    अपनी जलसेना ब्रिटेन की जलसेना का ३५ प्रतिशत रखने का वचन 
    दिया। इसका उद्देश्य भावी युद्ध में ब्रिटेन को तटस्थ रखना था 
    किंतु १९३५ में ब्रिटेन, फ्रांस और इटली ने हिटलर की शस्त्रीकरण 
    नीति की निंदा की। अगले वर्ष हिटलर ने बर्साई की संधि को 
    भंग करके अपनी सेनाएँ फ्रांस के पूर्व में राइन नदी के प्रदेश 
    पर अधिकार करने के लिए भेज दीं। १९३७ में जर्मनी ने इटली 
    से संधि की और उसी वर्ष आस्ट्रिया पर अधिकार कर लिया। हिटलर 
    ने फिर चेकोस्लोवाकिया के उन प्रदेशों को लेने की इच्छा 
    की जिनके अधिकतर निवासी जर्मन थे। ब्रिटेन, फ्रांस और इटली 
    ने हिटलर को संतुष्ट करने के लिए म्यूनिक के समझौते से 
    चेकोस्लोवाकिया को इन प्रदेशों को हिटलर को देने के 
    लिए विवश किया। १९३९ में हिटलर ने चेकोस्लोवाकिया के शेष 
    भाग पर भी अधिकार कर लिया। फिर हिटलर ने रूस से संधि 
    करके पोलैड का पूर्वी भाग उसे दे दिया और पोलैंड के पश्चिमी 
    भाग पर उसकी सेनाओं ने अधिकार कर लिया। ब्रिटेन ने पोलैंड 
    की रक्षा के लिए अपनी सेनाएँ भेजीं। इस प्रकार द्वितीय विश्वयुद्ध 
    प्ररंभ हुआ। फ्रांस की पराजय के पश्चात् हिटलर ने मुसोलिनी 
    से संधि करके रूम सागर पर अपना आधिपत्य स्थापित करने का 
    विचार किया। इसके पश्चात् जर्मनी ने रूस पर आक्रमण किया। 
    जब अमरीका द्वितीय विश्वयुद्ध में सम्मिलित हो गया तो हिटलर 
    की सामरिक स्थिति बिगड़ने लगी। हिटलर के सैनिक अधिकारी 
    उनके विरुद्ध षड्यंत्र रचने लगे। जब रूसियों ने बर्लिन पर आक्रमण 
    किया तो हिटलर ने ३० अप्रैल, १९४५, को आत्महत्या कर ली। प्रथम 
    विश्वयुद्ध के विजेता राष्ट्रों की संकुचित नीति के कारण ही 
    स्वाभिमनी जर्मन राष्ट्र को हिटलर के नेतृत्व में आक्रमक नीति 
    अपनानी पड़ी।<span style=""> </span>(ओंम प्रकाश)</span></p>
</div>
</body></html>