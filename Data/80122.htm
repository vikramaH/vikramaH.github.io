<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body class="Normal" bgcolor="#ffffff" lang="EN-US">
<p  ><b><span   style="font-size: 16pt;">फ़िलोलाउस</span></b> 
  पाँचवीं शती ईसवी के उत्तरार्ध में प्राचीन यूनानी दाशैनिक 
  पिथागोरास का रूमी अनुयायी। इतिहास में पिथागोरियन विश्वास 
  के अंतिम अनुयायियों में कई फ़िलोलाउस के ही शिष्य थे। कहा 
  जाता है, फ़िलोलाउस को रोम में निरंकुश शासन स्थापित करने 
  का प्रयत्न करने के लिए मृत्युदंड दिया गया। उसे डोरिक भाषा 
  में विश्वव्याख्या, आत्मव्याख्या, लय और छंद तथा आनंद, इन चार 
  ग्रंथों का लेखक माना जाता है।</p>
<p  >फ़िलोलाउस को पिथागोरास के सिद्धांतों 
  को पहले पहल लिपिबद्ध करने का श्रेय प्राप्त है। यह भी विश्वास 
  किया जाता है कि अफ़लातून ने फ़िलोलाउस के ग्रंथों द्वारा ही पिथागोरास 
  के सिद्धांतों से परिचित एवं प्रभावित होकर अपने ग्रंथों में भी 
  उसके गणितात्मक रहस्यवाद से मिलते जुलते कुछ विचारों का 
  समावेश किया था।</p>
<p  >फ़िलोलाउस ने पिथागोरास के संख्यासिद्धांत 
  का प्रतिपादन ही नहीं किया, उसमें अपनी ओर से मौलिक वृद्धि 
  भी की। उसने घन को ज्यामितिक सामंजस्य कहा। इसी से पिथागोरास 
  के अनुयायियों में हरात्मक मध्यक की धारणा बनी क्योंकि घन में 
  १२ कोर, ६ फलक और ८ कोण होते हैं, और आठ १२ और ६ के बीच 
  का हरात्मक मध्यक है। उसने संख्या और शब्द के विषय में प्रयोग 
  भी किए और संगीत स्वर के गणितात्मक विभाजन का प्रयत्न भी किया।</p>
<p  >पिथागोरास की विज्ञान संबंधी रुचि की 
  परंपरा को चिकित्साशास्त्र के क्षेत्र में बढ़ाते हुए फ़िलोलाउस ने 
  शरीर पर दो पदार्थों का प्रभव माना, एक उष्ण पदार्थ और दूसरा 
  शीत पदार्थ। उसने व्यक्ति के स्वास्थ्य को इन दोनों में उचित 
  अनुपात की स्थापना पर निर्भर समझा। शरीर को मूलत: केवल 
  उष्ण तत्व से रचित और शीत को उसमें जन्म के उपरांत श्वसन प्रक्रिया 
  द्वारा बाह्य वायु से प्रवेशप्राप्त कहा।</p>
<p  >फ़िलोलाउस का कथन था कि आत्मा शरीर 
  के पदार्थों के संतुलन का ही नाम है। देह के अंत के साथ आत्मा 
  का भी अंत हो जाता है। अपने विश्वसिद्धांत में उसने अग्नि को विश्व 
  के पवित्र केंद्र पर स्थित बताया और इसी में कर्ता ईश्वर द्वारा 
  मूल अधिनायकत्व स्थापित बताया। उसका सिद्धांत था कि संपूर्ण 
  विश्व और उसकी प्रत्येक वस्तु में असीम और सीमक का मेल है। 
  इसी से ज्ञान संभव होता है। असीम और सीमक का मेल है। इसी 
  से ज्ञान संभव होता है। असीम निराकार एवं संख्यारहित होगा। 
  आकार और संख्या के बिना ज्ञान असंभव है। असीम और सीमक भिन्नस्वभाव 
  एवं असंबद्ध होते हैं। इनका मेल सामंजस्य द्वारा संभव हो जाता 
  है। पदार्थों का मूल स्वभाव नित्य है। प्रकृति का पूर्ण ज्ञान मानव 
  बुद्धि से नहीं, दैवी बुद्धि से ही हो सकता है।</p>
<p  ><b  >सं.ग्रं.</b> <span  >-</span> कैथलीन फ्रीमैन : दि प्रीसौक्रेटिक फ़िलौसोफ़र्स 
  ऐंसिला टु दि प्रीसौक्रेटिक फ़िलौसोफ़र्स।   
  (राममूर्ति लूँबा)</p>
</body></html>