<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >चटगाँव</b></font><font    size="4"> 
  पूर्वी पाकिस्तान 
  में नगर, जिला 
  तथा मंडल है। मंडल 
  का क्षेत्रफल १६,३८६ वर्ग 
  मील ओर जनसंख्या 
  १,१८,३६,००० है। इसमें नोआखाली, 
  चटगाँव, सिलहट, 
  तिपेरा और 
  चटगाँव पहाड़ी 
  क्षेत्र नामक जिले 
  सम्मिलित हैं। चटगाँव 
  जिले का क्षेत्रफल 
  २,५६९ वर्ग मील तथा 
  जनसंख्या २३,२१,००० है। 
  वास्तव में यह जिला 
  बंगाल की खाड़ी 
  और पहाड़ों के 
  बीच की एक पट्टी है। 
  इसमें कर्णफूली, 
  साँगू और हाल्दा 
  नदियाँ बहती 
  हैं। अधिक वर्षा 
  होने के कारण 
  यहाँ की जलवायु 
  अच्छी और स्वास्थ्यप्रद 
  नहीं है। नदियों 
  से निर्मित मैदानों 
  में धान, तेलहन, 
  तंबाकू, जूट, 
  ईख, ज्वार, बाजरा, 
  पान, पटुआ और 
  तरकारियों 
  की खेती हाती 
  है। यहाँ चाय 
  के पचीसों बगीचे 
  हैं, जिनसे पचासों 
  लख रुपयों की 
  चाय का निर्यात 
  होता है। पहाड़ी 
  भाग में गुर्जन, 
  बाँस और महोगनी 
  के वृक्ष मिलते 
  हैं। यहाँ पर कोयले 
  की कुछ खानें 
  भी हैं। जंगलों 
  में हाथी, चीता, 
  तेंदुआ और हरिण 
  आदि जानवर मिलते 
  हैं।</font></p>
<font  size="4"> 
<p  ><b  >चटगाँव नगर</b><font padma_font_family_property="Symbol" face="Symbol">-</font> 
  कर्णफूली नदी 
  के दाहिने किनारे 
  पर ढाका से १२० 
  मील दक्षिण-पूर्व 
  में स्थित है। नदी 
  के मुहाने से 
  आठ मील उत्तर-उत्तर-पूर्व 
  इस नगर की जनसंख्या 
  २,६९,००० तथा क्षेत्रफल 
  नौ वर्ग मील 
  है। २०<font padma_font_family_property="Symbol" face="Symbol">°</font> २४<font padma_font_family_property="Symbol" face="Symbol">¢</font> 
  उ.अ. और ९१<font padma_font_family_property="Symbol" face="Symbol">°</font> ५०<font padma_font_family_property="Symbol" face="Symbol">¢</font> 
  पू.दे. पर स्थित 
  यह रेलवे का 
  अंतिम जंक्शन है 
  और पूर्वी पाकिस्तान 
  में स्थान है। मुगल 
  लोग इसे 'इस्लामाबाद' 
  और पुर्त्तगाली 
  'पोर्ट ग्रैंडे' कहते 
  थे। यहाँ पर रासायनिक 
  पदार्थ, वस्त्र, साबुन, 
  ईटं, बरफ और 
  मोमबत्ती बनाने 
  के कारखाने 
  हैं। बिजली के 
  सामान बनाने 
  और बिनौला 
  निकालने का 
  काम भी यहाँ 
  होता है। यहाँ 
  से चावल, चाय, 
  जूट, कपास, खाल 
  और तंबाकू 
  बाहर भेजते 
  हैं। इसके समीप 
  हिंदुओं का प्रसिद्ध 
  तीर्थस्थान सीताकुंड 
  (१,१५५ फुट ऊँचा) है। 
  इसके अतिरिक्त 
  यहाँ बौद्ध युग 
  के खंडहर भी हैं। 
  	(कृष्ण मोहन 
  गुप्त)</p>
</font><b></b> 
<p><font  size="5"><b></b></font></p>
</body></html>