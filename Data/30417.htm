<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >कोलंबों</b></font><font    size="4">
 श्रीलंका की राजधानी, पतन और प्रमुख व्यापारिक नगर (स्थिति : ६ डिग्री उ. 
अ. से ७९ डिग्री ५५ पू. दे.) । यह कैंडी से ७५ मील दक्षिणपश्चिम केलानी नदी
 के मुहाने पर स्थित है। इस नगर की स्थापना १४ वीं शताब्दी के पूर्वार्ध 
में हुई थी १६ वीं शताब्दी में पुर्तगालियों ने यहाँ एक किला बनाया और इस 
नगर का नाम अन्वेषक कोलंबस के नाम पर रखा। १६५६ से १७९६ ई. तक नगर डचों के 
अधिकार में रहा। डचों के बाद यह अंग्रेजों के अधिकार में आया। ब्रिटिश 
सत्ताकाल में यह नगर अपनीं मध्यवर्ती स्थिति के कारण अधिक महत्वपूर्ण था। 
१८७४-८६ ई. के पहले यहाँ से ७५ मील दक्षिण गाल </font><font padma_font_family_property="Times New Roman, Times, serif" face="Times New Roman, Times, serif" size="4">(Galle) </font><font    size="4">लंका
 का प्रमुख बंदरगाह था। कोलंबो का पत्तन प्राकृतिक नहीं है बल्कि समुद्र 
में दीवाल उठाकर ६४३ एकड़ क्षेत्रफल का एक जलाशय बनाया गया है। जो पोतों को 
ज्वार और तूफान से सुरक्षित रखता है। जलाशय को जमाव से बचाने के लिये कीचड़ 
निकालने का प्रबंध है। इस जलाशय में आवागमन के लिये दो मार्ग हैं। पूर्वी 
मार्ग ६३० फुट और उत्तरी मार्ग ५५० फुट चौड़ा है। यहाँ लगभग ५० जहाजों के 
रुकने का स्थान है। </font></p>
<font  size="4"> 
<p  >१८६९ ई. में सर हरक्यूलीज़ 
  राबिन्सन ने किले 
  की दीवाल को, 
  जो सुरक्षा के 
  लिये बनाई गई 
  थी, तुड़वाकर 
  वहां कर्मचारियों 
  के लिये निवासस्थान 
  बनवाया। पाश्चात्य 
  सभ्यता के प्रभाव 
  में होते हुए भी 
  यह नगर बौद्ध 
  धर्म का केंद्र है। 
  डचों का गिरजाघर 
  और कोटाहेरा 
  का बौद्ध मंदिर 
  प्रमुख ऐतिहासिक 
  स्थापत्य कला के 
  उदाहरण हैं। यहाँ 
  मेडिकल कालेज 
  की स्थापना १८७० ई. 
  में हुई थी। जुलाई, 
  १९४२ ई. में लंका विश्वविद्यालय 
  स्थापित हुआ। इनके 
  अतिरिक्त यहाँ 
  अन्य शैक्षणिक संस्थाएँ 
  भी हैं।</p>
<p  >जलवायु गर्म, 
  नम और स्वास्थ्यप्रद 
  है। नगर में विक्टोरिया 
  पार्क, गाल फेस 
  इस्प्लानेड, होम लाक 
  रेसकोर्स, होम 
  लाक पार्क आदि 
  कई खुले मैदान 
  हैं। मुख्य नगर 
  के ठीक दक्षिण 
  होटेल ऐट माउंट 
  हवा खाने का 
  स्थान है। लंका 
  की प्राचीन राजधानी 
  कोट्टा नगर 
  से पाँच मील 
  दक्षिण उपनागरिक 
  क्षेत्र में अपने अतीत 
  वैभव को छिपाए 
  स्थित है। नगर 
  का पार्श्ववर्ती 
  क्षेत्र अधिक उपजाऊ 
  है। लंका का विदेशी 
  व्यापार इसी पत्तन 
  से होता है। रेलमार्ग 
  द्वारा यह नगर 
  देश के अन्य भागों 
  से मिला हुआ है। 
  (कैलाश नाथ 
  सिंह)</p>
</font><font size="2"></font>
</body></html>