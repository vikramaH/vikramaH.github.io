<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >पर्ल बंदरगाह</b> 
  हवाई द्वीप में 
  हॉनलूलू से 
  सात मील उत्तर-पश्चिम, 
  संयुक्त राज्य, अमरीका 
  का प्रसिद्ध बंदरगाह 
  एवं नौसैनिक 
  अड्डा है। इस बंदरगाह 
  के १० वर्ग मील के 
  नाव्य जल में सैकड़ों 
  जहाजों के रुकने 
  का स्थान है। हवाई 
  द्वीप के शासकों 
  द्वारा यहाँ १८८७ 
  ई. में संयुक्त राज्य, 
  अमरीका को कोयला 
  एवं जहाज मरम्मत 
  केंद्र स्थापित करने 
  के लिए स्वीकृति 
  दी गई थी। १९०० ई. 
  में यह नोसैनिक 
  अड्डा बना। तब से 
  बंदरगाह के 
  जहाज मार्गों, 
  लदान एवं मरम्मत 
  के घाटों का 
  सुधार एवं विस्तार 
  हाता गया है। 
  ७ दिसंबर, १९४१ को, 
  जब वाशिंगटन 
  में जापानी प्रतिनिधि 
  के साथ द्वितीय 
  विश्वयुद्ध की समझौता 
  वार्ता चल रही 
  थी, उस समय जापानी 
  युद्धक विमानों 
  ने पर्ल बंदरगाह 
  पर यकायक हमला 
  किया। इस हमले 
  से संयुक्त राज्य, 
  अमरीका का संपूर्ण 
  बेड़ा, फोर्ड द्वीप 
  स्थित नौसैनिक 
  वायुकेंद्र एवं 
  बंदरगाह बुरी 
  तरह नष्ट हो गया 
  था तथा ढाई हजार 
  सैनिक मारे 
  गए थे। एक हजार 
  से अधिक घायल 
  हुए एवं लगभग एक 
  हजार लापता 
  हो गए। फिर भी 
  एक साल के अंदर 
  ही बहुत से भागों 
  एवं जलपोतों 
  का पुनर्निर्माण 
  कर लिया गया 
  और यह बंदरगाह 
  संयुक्त राज्य, अमरीका 
  के प्रशांत महासगरीय 
  बेड़े का प्रधान 
  कार्यालय हो 
  गया। इस बंदरगाह 
  के मध्य फोर्ड द्वीप 
  है, जहाँ नौसैनिक 
  एवं वायुअड्डा है। 
  पर्ल बंदरगाह 
  संसार के सुंदरतम 
  एवं विशालतम 
  सुरक्षित नौसैनिक 
  अड्डों में से एक है। 
  नौसेना द्वारा 
  संचालित यहाँ 
  समीप में ही जहाज 
  मरम्मत स्थान, अस्पताल 
  एवं प्रशिक्षण विद्यालय 
  हैं।(राजेंद्रप्रसाद 
  सिंह)</font></p>
</body></html>