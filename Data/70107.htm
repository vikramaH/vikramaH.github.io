<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >पर्वतनिर्माण </b></font><font    size="4">विभिन्न
 प्रकार के पर्वतों का निर्माण विभिन्न प्रकार से होता है, जैसे ज्वालामुखी
 पर्वतों का निर्माण ज्वालामुखी उद्गारों से तथा ब्लाक पर्वतों का निर्माण 
भूपटल पर पड़ी दरारों से होता है। भ्रंश के समय आसपास का भाग टूटकर नीचे धंस
 जाता है तथा बीच का भाग पर्वत के रूप में ऊपर उठा रह जाता है। किंतु बड़े 
बड़े पर्वतों का निर्माण अधिकांशत: परतदार चट्टानों से हुआ है। विश्व की 
सर्वोच्च पर्वमालाएँ परतदार पर्वतों का ही उदाहरण हैं। इन परतों का निर्माण
 भू-अभिनति (</font><font padma_font_family_property="Times New Roman, Times, serif" face="Times New Roman, Times, serif" size="4">Geosyncline</font><font    size="4">)
 में मिट्टी के भरते रहने से हुआ है। भू-अभिनति में एकत्र किया गया पदार्थ 
एक नरम एवं कमजोर क्षेत्र बनाता है। पदार्थ के भार के कारण संतुलन को ठीक 
रखने के लिए भू-अभिनति की तली नीचे की ओर धँसती है। इस कमजोर क्षेत्र के 
दोनों ओर प्राचीन कठोर भूखंड होते हैं। इन भूखंडों से दवाब पड़ने के कारण 
भू-अभिनति में एकत्र पदार्थ में मोड़ पड़ जाते हैं, तत्पश्चात् संकुचन से 
पर्वतों का निर्ताण होता है। पृथ्वी अपनी गुरुत्वाकर्षण शक्ति के द्वारा 
समानता और स्थायित्व लाती है। इसमें केवल ताप ही कभी कभी बाधक होता है। ताप
 के बढ़ जाने से पदार्थ अथवा चट्टानों में फैलाव तथा ताप के घट जाने से 
संकुचन तथा जमाव होता है।</font></p><p>
<font    size="4">पर्वतनिर्माण की संकुचन परिकल्पना (</font><font padma_font_family_property="Times New Roman, Times, serif" face="Times New Roman, Times, serif" size="4">Contraction Hypothesis</font><font    size="4">) <font padma_font_family_property="Symbol" face="Symbol">-</font>
 पृथ्वी आदि काल में द्रव रूप में थी। अत: वर्तमान पृथ्वी का आकार इसके 
ठंडे होने से बना है। सर्वप्रथम पृथ्वी की ऊपरी परत ठंढी होने से ठोस हो 
गई, किंतु नीचे ठंडा होने की क्रिया जारी रही अत: नीचे की सतह सिकुड़ती गई, 
और ऊपरी परत से अलग हो गई। ऊपरी परत में गुरुत्वाकर्षण शक्ति के कारण 
संकुचन उत्पन्न हुआ फलत: पर्वत निर्माणकारी पर्वतन (</font><font padma_font_family_property="Times New Roman, Times, serif" face="Times New Roman, Times, serif" size="4">Orogenesis</font><font    size="4">)
 का जन्म हुआ। इस परिकल्पना को समझने के लिए सूखे सेब का उदाहरण लिया जा 
सकता है। यह भी कहा जाता है कि जैसे जैसे पृथ्वी की ठंढे होने की क्रिया 
धीमी होती गई वैसे वैसे पर्वत निर्माणकारी क्रियाएँ भी मंद होती गई।</font></p><font  size="4">
<p  >आर्थर होम्स की संवहन धारा 
की परिकल्पना के अनुसार पृथ्वी के गर्भ में ताप की धाराएँ ऊपर नीचे चला 
करती हैं। ये धाराएँ भूपटल की निम्न तह में मुड़ते समय संकुचन तथा फैलते समय
 फैलाव उत्पन्न कर देती हैं। अत: दो विभिन्न दिशाओं से आनेवाली संवहन 
धाराओं के मुड़ने के स्थान पर पर्वत निर्माणकारी शक्तियों का जन्म होता है।</p>
<p  >पर्वतनिर्माण के लिए आवश्यक तत्व <font padma_font_family_property="Symbol" face="Symbol">-</font>
 पर्वतनिर्माण के लिए निम्नलिखित दशाएँ आवश्यक हैं :</p>
</font><ol><font  size="4">

</font><p></p><font  size="4"><li  >दो कठोर स्थिर भूखंडों का होना।</li></font><p></p>
<p></p><font  size="4"><li  >इसके
 बीच में भू-अभिनति का होना जिसमें पदार्थ भूखंडों से क्षयात्मक शक्तियों 
द्वारा कट कटकर जमा होता रहे तथा तली निरंतर नीचे को धँसती रहे।</li></font><p></p>
<p><font  size="4"></font></p><li><font    size="4">बीच में मध्य पिंड (</font><font padma_font_family_property="Times New Roman, Times, serif" face="Times New Roman, Times, serif" size="4">median mass</font><font    size="4">) का होना जिनका प्रभाव मोड़ पर पड़ता है।</font></li><font  size="4"><p></p></font></ol><p>

<font    size="4">आरगैड की परिकल्पना के अनुसार पर्वतनिर्माण में दो कठोर भूखंडों में से एक अग्रप्रदेश (</font><font padma_font_family_property="Times New Roman, Times, serif" face="Times New Roman, Times, serif" size="4">fore land</font><font    size="4">) तथा दूसरा पृष्ठप्रदेश (</font><font padma_font_family_property="Times New Roman, Times, serif" face="Times New Roman, Times, serif" size="4">hinter land</font><font    size="4">)
 होता है। इसके अनुसार पर्वत निर्माणकारी संकुचन एक ओर से ही होता है, तथा 
इसमें अग्रप्रदेश स्थिर रहता है एवं संकुचन पृष्ठप्रदेश से आता है। आरगैंड 
के अनुसार यूरोपीय पर्वतन में अफ्रीका का पृष्ठप्रदेश, यूरोप के अग्रप्रदेश
 की ओर खिसकने लगा जब कि यूरोप का अग्रप्रदेश स्थिर थी। अत: स्थल का लगभग 
१,००० मील लंबा भाग सिकुड़ गया जिससे टीथिज भू-अभिनति में मोड़ तथा 
दरारेंपड़ीं और यूरोप में आल्प्स पर्वत का निर्माण हुआ।</font></p><p>
<font    size="4">कोबर
 के अनुसार पर्वत-निर्माण-क्रिया में कोई अग्रप्रदेश या पृष्ठप्रदेश नहीं 
होता है बल्कि दोनों ही अग्रप्रदेश होते हैं। दोनों प्रदेश भू-अभिनति की ओर
 खिसकते हैं। इससे दोनों ओर मोड़ पड़ते हैं, जो मध्यपिंड के दोनों ओर एक 
दूसरे की विपरीत दिशा में होते हैं। इनके मध्य में मध्यपिंड (</font><font padma_font_family_property="Times New Roman, Times, serif" face="Times New Roman, Times, serif" size="4">median mass</font><font    size="4">) होता है।</font></p><font  size="4">
</font><p><font    size="4">कोबर के अनुसार हिमालय का निर्माण <font padma_font_family_property="Symbol" face="Symbol">-</font>
 इनके अनुसार टीथीज भू-अभिनति में भारतीय तथा एशियाई अग्रभागों से दबाव 
आया। अत: भू-अभिनति में दोनों ओर मोड़ पड़ गए जिससे दक्षिण तटीय हिमालय 
श्रेणियों तथा उत्तरी श्रेणियों का निर्माण हुआ। बीच के मध्य पिंड से 
तिब्बत के पठार का निर्माण हुआ।</font></p>
<p><font    size="4">पर्वतनिर्माण की अवस्थाएँ <font padma_font_family_property="Symbol" face="Symbol">-</font>
 पर्वत उत्पत्ति ओर विकास की निम्नलिखित अवस्थाएँ हैं :</font></p>
<ol>

<p></p><font  size="4"><li  >भू-अभिनति का होना, जिसमें पदार्थ जमा होता रहे तथा साथ ही तली निरंतर नीचे धँसती रहे।</li></font><p></p>
<p></p><font  size="4"><li  >महाद्वीपीय निर्माणकारी शक्तियों द्वारा पदार्थ का ऊपर उठना।</li></font><p></p>
<p></p><font  size="4"><li  >पर्वत न शक्तियों के द्वारा पदार्थ में मोड़ पड़ना।</li></font><p></p>
<p></p><font  size="4"><li  >पार्श्व शक्तियों का अत्यधिक प्रभाव पड़ना और मोड़ों की अधिकता।</li></font><p></p></ol>

<font  size="4"></font><font size="2"> 
<p><font    size="4">पर्वतनिर्माण 
  की अंतिम अवस्था 
  <font padma_font_family_property="Symbol" face="Symbol">-</font> पर्वतों 
  का ऊपर उठना, 
  अत्यधिक मोड़ के 
  कारण दरारें 
  पड़ना, पार्श्व से 
  अत्यधिक दबाव के 
  कारण टूटे पदार्थ 
  का दूर जाकर 
  गिरना।</font></p>
<p><font    size="4">(रमेशचंद्र 
  दुबे)</font></p>
</font>
</body></html>