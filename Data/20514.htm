<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >ऐस्क्विथ, 
  हर्बर्ट हेनरी 
  </b>(अर्ल ऑव आक्स्फ़र्ड</font><font padma_font_family_property="serif" size="4">&#8211;</font><font    size="4">१८५२-१९२८) 
  जन्म यार्कशायर, 
  मार्ले के मध्यवर्गीय 
  व्यापारी परिवार 
  में। पहले बैरिस्टर 
  हुए, फिर देश में 
  नाम कमाकर 
  पार्लमेंट के 
  १८८६ में सदस्य और 
  बाद में ग्लैड्स्टन 
  के मंत्रिमंडल 
  में गृहसचिव 
  नियुक्त हुए। निर्बाध 
  व्यापार के वे 
  महान् समर्थक 
  थे। इसी के परिणामस्वरूप 
  वे कैंबेल बैनरमैन 
  के मंत्रिमंडल 
  में चांस्लर ऑव 
  दि एक्स्चेकर हुए। इस 
  संबंध में उन्होंने 
  वृद्धों के पेंशन 
  आदि के जो सुधार 
  किए उनसे उनका इतिहास 
  में नाम सुरक्षित 
  हो गया। ऐस्क्विथ 
  का सबसे महान् 
  कार्य १९११ के 'पार्लमेंट 
  ऐक्ट' का निर्माण 
  था जिसने लार्ड 
  सभा के अधिकार 
  अत्यंत सीमित कर 
  नगण्य कर दिए। इस 
  कार्य ने उन्हें प्राइम 
  मिनिस्टर (प्रधान 
  मंत्री) के अधिकार 
  से संपन्न किया। 
  वे कैंबेल बैनरमैन 
  की बीमारी में 
  ही इंग्लैंड के प्रधान 
  मंत्री हो गए थे। 
  आयरलैंड के संबंध 
  में होमरूल बिल 
  उनके मंत्रिमंडल 
  का दूसरा महत्वपूर्ण 
  प्रयास था।</font></p>
<font size="2"> 
<p><font    size="4">१९१४ में जब 
  प्रथम महायुद्ध 
  छिड़ा तब प्रधान 
  मंत्री ऐस्किवथ थे। 
  उन्होंने तब विरोधी 
  दल के साथ मिलकर 
  नया मंत्रिमंडल 
  बनाया। साल भर 
  बाद १९१६ में युद्ध-संचालन 
  नीति के प्रश्न पर 
  मतभेद के कारण 
  उन्हें प्रधान मंत्रित्व 
  लायड जार्ज को 
  सौंपकर मंत्रिमंडल 
  से अलग हो जाना 
  पड़ा। अगले चुनावों 
  में हराकर उन्हें 
  पार्लमेंट से 
  भी अलग हो जाना 
  पड़ा। उन्हें 'अर्ल' बना 
  दिया गया और 
  वे लार्ड सभा के 
  सदस्य हो गए। १८ साल 
  के उदार दल के 
  नेतृत्व के बाद 
  उन्होंने वहाँ की 
  बागडोर भी लायड 
  जार्ज को सौंप 
  दी और अपने दल 
  से इस्तीफा दे दिया। 
  लार्ड आक्स्फ़र्ड (हर्बर्ट 
  हेनरी ऐस्क्विथ) 
  इंग्लैंड के महान् 
  प्रधान मंत्रियों 
  में से थे। अपना 
  स्थान उन्होंने अधिकतर 
  अपनी वाक्शक्ति से 
  बनाया था। वे 
  १९२८ में मरे।</font></p>
<p align="RIGHT"><font style="text-align: left;"    size="4">(ओं.ना.उ.)</font></p>
</font> 
</body></html>