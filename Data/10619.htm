<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<font >
<p  ><b  >अलेघनी पर्वत</b> 
  से पहले पूरे 
  अपलेचियन पर्वत 
  का बोध होता 
  था, परंतु अब यह 
  नाम केवल अमरीका 
  की हडसन नदी के 
  दक्षिण तथा पश्चिम 
  में स्थित पर्वतांचल 
  के लिए प्रयुक्त होता 
  है। यह अंचल अपलेचियन 
  पर्वत का उत्तर 
  पश्चिम भाग है। 
  पेनसिलवानिया 
  स्टेट में यह पर्वतश्रेणी 
  सीधी हो गई 
  है तथा पर्वतशिखर 
  <b> </b>नुकीले हो 
  गए हैं। इसकी ऊँचाई 
  यहाँ पर १,५०० से 
  १,८०० फुट तक है। मेरीलैंड, 
  वर्जीनिया तथा 
  पश्चिमी वर्जीनिया 
  स्टेट में ४,८०० फुट तक 
  की ऊँचाई पाई 
  जाती है तथा 
  इन स्थानों पर 
  पर्वतशिखर अपेक्षाकृत 
  चौड़ा है। ब्लू पर्वतश्रेणी 
  के समांतर जानेवाली 
  पर्वतमाला की 
  गणना भी अलेघनी 
  पर्वतश्रेणी में 
  की जाती है और 
  इस पहाड़ी भाग 
  के उत्तर पश्चिम 
  अंचल को अलेघनी 
  अग्र (फ्रटं) कहते हैं। 
  इस पहाड़ी के दक्षिण 
  पूर्व ओर का 
  किनारा प्राय: 
  खड़ा है, परंतु 
  पश्चिम ओर कुछ 
  ढालुआ सा है।</p>
<p  >पूर्वी किनारे 
  को छोड़कर, जहाँ 
  यह भंजित (फोल्डेड) 
  रूप ले लेती है, 
  सभी जगह परतें 
  क्षैतिज हैं और 
  यह अंचल वास्तविक 
  पर्वतश्रेणी का 
  आकार न लेकर 
  गहरी कटी घाटी 
  का रूप ले लेता 
  है। इसमें कैंब्रियन 
  से कार्बनप्रद 
  युग तक के अंतर्गत 
  बने चूने के पत्थर, 
  बलुआ पत्थर और 
  काग्लोमरेट 
  ही मुख्यत: मिलते 
  हैं। इस श्रेणी के 
  ऊँचे भागों पर 
  बड़ी बड़ी कोयले 
  की खानें पाई 
  जाती हैं। अलेघनी 
  अग्र तथा ब्लू पर्वतश्रेणी 
  के बीच में ५० से 
  १०० मील तक चौड़ी 
  एक घाटी है। पश्चिम 
  की ओर कंबरलैंड 
  से मोहावक तक 
  इसकी ढाल कम 
  है। मेक्सिको की 
  खाड़ी तथा अटलांटिक 
  में गिरने वाली 
  नदियों का यह 
  जलविभाजक है</p>
<p  >अलेवनी पर्वत 
  स्टेट के कैटस्क्लि 
  अंचल से लेकर 
  टेनेसी स्टेट के 
  कंबर लैंड पठार 
  तक फैला हुआ 
  है। इस कारण संयुक्त 
  राष्ट्र अमरीका 
  के अटलांटिक 
  समुद्रोपकूल 
  से पश्चिम की ओर 
  देश के भीतर 
  आने जाने के लिए 
  एक बाधा स्वरूप था; 
  परंतु अब इसपर 
  कई रेल मार्ग 
  बन गए हैं जो इस 
  पर्वतश्रेणी को, 
  इसकी नदियोें 
  की घाटी के सहारे, 
  आर-पार करते 
  हैं।</p>
<p style="text-align: left;"   align="RIGHT">(वि.मु.)</p>
</font>
<p><font ><b></b></font></p>
</body></html>