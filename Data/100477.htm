<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b style=""><span   style="font-size: 16pt;">लोलार्ड</span></b> यह 
    चौदहवीं शताब्दी में उत्पन्न इंग्लैंड के सामाजिक तथा धार्मिक 
    आंदोलन के अनुयायियों का नाम है। वे जान विक्लिफ (दे. चर्च 
    का इतिहास, १५) की शिक्षा से प्रेरणा लेकर चर्च की भू<span style="font-family: Symbol;"><span padma_font_family_property="Symbol" style="">-</span></span>संपत्ति, 
    पुरोहितों के ब्रह्मचर्य, पूजापद्धति के आडंबर, पापस्वीकरण 
    (कनफेशन) की प्रथा आदि के विरोध में प्रचार करने लगे। उनकी 
    शिक्षा थी कि प्रत्येक युद्ध बाइबिल की शिक्षा के विरुद्ध, अन्यायपूर्ण 
    है और राजा की महिमा बढ़ाने के उद्देश्य से हत्या तथा गरीबों 
    के शोषण का साधनमात्र है। विक्लिफ (सन् १३२०-१३८४ ई.) की 
    मृत्यु के बाद यह आंदोलन विशेष रूप से सफल रहा और चर्च 
    के संगठन को चुनौती देने लगा। सन् १४०१ ई. से राजा मृत्युदंड, 
    कैद आदि के द्वारा उसे मिटाने का प्रयास करने लगा। इसके 
    फलस्वरूप लोलार्डों का प्रकट आंदोलन तो समाप्तप्राय हो गया 
    किंतु वह लुके छिपे जारी रहा और १६वीं शताब्दी में प्रोटेस्टैंट 
    विचारों के प्रचार में सहायक सिद्ध हुआ।<span   style="">   </span>(कामिल बुल्के)</p>
</div>
</body></html>