<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font ><b  >उग्रतारा </b></font><font   >देवी
 भगवती का एक नाम। इनकी उत्पत्ति की कथा इस प्रकार है : शुंभ और निशुंभ नाम
 के राक्षसों ने एक बार देवताओं के यज्ञ का अंश चुरा लिया और दिक्पाल बनकर 
सारी सृष्टि पर अत्याचार करने लगे। इनके अत्याचारों से दु:खी देवता 
हिमालयस्थित मातंग ऋषि के आश्रम में एकत्र हुए। ऋषि के परामर्श से उन्होंने
 महामाया भगवती का स्तवन किया जिससे तुष्ट हो भगवती मातंग ऋषि की पत्नी के 
रूप में अवतरित हुईं। इन्हें ही 'उग्रतारा' कहा जाता है। मातंग की पत्नी के
 रूप में अवतार लेने से इन्हें 'मातंगी' संज्ञा भी प्राप्त है। उग्रतारा के
 शरीर से एक दिव्य तेज निकला जिससे शुंभ निशुंभ राक्षसों का नाश संभव हुआ। 
ये खड्ग, चामर, करपालिका और खर्पर लिए चतुर्भुजा, कृष्णवर्णा, सिर पर आकाश 
भेदी जटा, छाती पर सीप का हार और मुंडमालधारिणी थीं। इनके नेत्र रक्तवर्ण 
और वस्त्र काले रंग के थे। इनका बायाँ पैर शव के वक्ष पर तथा दायाँ सिंह की
 पीठ पर था। 	     </font></p><font >
<p style="text-align: left;"   align="RIGHT">(कै.चं.श.)</p>
</font><font size="2"></font></body></html>