<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="5"><b  >प्रफुल्लचंद्र राय, डाक्टर सर</b></font><font    size="4">,
 भारतीय रसायनज्ञ तथा महान शिक्षक, का जन्म बंगाल के खुलना जिले के ररूली 
कतिपरा नामक ग्राम में २ अगस्त, १८६१ ई. को हुआ था। इनके पिता, 
श्रीहरिश्चंद्र राय, मध्यवृत्ति के संपन्न गृहस्थ तथा फारसी के विद्वान् 
थे। अंग्रेजी शिक्षा की ओर इनका आकर्षण था, इसलिये इन्होंने अपने गाँव में 
एक 'मॉडल' स्कूल स्थापित किया था, जिसमें प्रफुल्लचंद्र ने प्राथमिक शिक्षा
 पाई। तदुपरांत इनका परिवार कलकत्ता चला आया, जहाँ ये उस समय के सुप्रसिद्ध
 हेयर स्कूल में प्रथम, तथा बाद में ऐल्बर्ट स्कूल में भरती हुए। सन् १८७९
 में एंट्रेंस परीक्षा पास करके इन्होंने कालेज की पढ़ाई मेट्रॉपालिटन 
इंस्टिट्यूट में आरंभ की, पर विज्ञान के विषयों का अध्ययन करने के लिये 
इन्हें प्रेसिडेंसी कालेज जाना पड़ता था। यहाँ इन्होंने भौतिकी और रसायन के 
सुप्रसिद्ध विद्वान् सर जॉन इलियट और सर ऐलेक्जैंडर पेडलर से शिक्षा पाई, 
जिनके संपर्क से इनके विज्ञानप्रेम में वृद्धि हुई।</font></p><font  size="4">
<p  >सन् १८८२ में गिल्क्राइस्ट
 छात्रवृत्ति प्रतियोगिता की परीक्षा में सफल होने के कारण विदेश जाकर पढ़ने
 की आपकी इच्छा पूरी हुई। इसी वर्ष आप एडिनबरा विश्वविद्यालय में दाखिल 
हुए, जहाँ अपने छह वर्ष तक अध्ययन किया। इनके सहपाठियों में रसायन के 
सुप्रसिद्ध विद्वान् प्रोफेसर जेम्स वाकर एफ. आर. एस., ऐलेक्जैंडर स्मिथ 
तथा हफ मार्शल आदि थे, जिनके संपर्क से रसायनशास्त्र की ओर आपका विशेष 
झुकाव हुआ। इस विश्वविद्यालय की केमिकल सोसायटी के ये उपसभापति भी चुने गए।
 सन् १८८७ में आप डी. एस.सी. की परीक्षा में सम्मानपूर्वक उत्तीर्ण हुए। 
तत्पश्चात् आपने इंडियन एडुकेशनल सर्विस में स्थान पाने की चेष्टा की, पर 
अंग्रेजों की तत्कालीन रंगभेद की नीति के कारण इन्हें सफलता न मिली। भारत 
वापस आने के पश्चात् प्रांतीय शिक्षा विभाग में भी नौकरी पाने के लिये 
इन्हें एक वर्ष तक प्रतीक्षा करनी पड़ी। अंतत: प्रेसिडेंसी कालेज में आप 
असिस्टेंट प्राफेसर के सामान्य पद पर नियुक्त किए गए, जबकि इनसे कम योग्यता
 के अंग्रेज ऊँचे पदों और कहीं अधिक वेतनों पर उसी कालेज में नियुक्त थे। 
आपने जब इस अन्याय का शिक्षा विभाग के तत्कालीन अंग्रेज-डाइरेक्टर से विरोध
 किया, तो उसने व्यंग किया कि 'यदि आप इतने योग्य कैमिस्ट हैं तो कोई 
व्यवसाय क्यों नहीं चलाते?' इन तीखे शब्दों का ही प्रभाव था कि राय महोदय 
ने आगे चलकर सन् १८९२ में ८०० रूपए की अल्प पूँजी से, अपने रहने के कमरे 
में ही, विलायती ढंग की ओषधियाँ तैयार करने के लिये बंगाल कैमिकल ऐंड 
फार्मास्युटिकल वर्क्स का कार्य आरंभ किया, जो प्रगति कर आज करोड़ों रूपयों 
के मूल्य का कारखाना हो गया है और जिससे देश में इस प्रकार के अन्य 
उद्योगों का सूत्रपात हुआ है।</p>
</font><p><font    size="4">डाक्टर
 राय ने अपना अनुसंधान कार्य पारद के यौगिकों से प्रारंभ किया तथा पारद 
नाइट्राइट नामक यौगिक, संसार में सर्वप्रथम सन् १८९६ में, आपने ही तैयार 
किया, जिससे आपकी अंतरराष्ट्रीय प्रसिद्धि प्रारंभ हुई। बाद में आपने इस 
यौगिक की सहायता से ८० नए यौगिक तैयार किए और कई महत्वपूर्ण एवं जटिल 
समस्याओं को सुलझाया। आपने ऐमोनियम, जिंक, कैडमियम, कैल्सियम, स्ट्रांशियम,
 वैरियम, मैग्नीशियम इत्यादि के नाइट्राइटों के संबंध में भी महत्वपूर्ण 
गवेषणाएँ कीं तथा ऐमाइन नाइट्राइटों को विशुद्ध रूप में तैयार कर, उनके 
भौतिक और रासायनिक गुणों का पूरा विवरण दिया। आपने ऑर्गेनोमेटालिक (</font><font padma_font_family_property="Times New Roman, Times, serif" face="Times New Roman, Times, serif" size="4">organo-metallic</font><font    size="4">) यौगिकों का भी विशेष रूप से अध्ययन कर कई उपयोगी तथ्यों का पता लगाया तथा पारद, गंधक और आयोडीन का एक नवीन यौगिक, आ<sub  >२</sub>पा<sub  >२</sub>गा<sub  >२</sub> (</font><font padma_font_family_property="Times New Roman, Times, serif" face="Times New Roman, Times, serif" size="4">I<sub padma_font_family_property="Times New Roman, Times, serif">2</sub>Hg<sub padma_font_family_property="Times New Roman, Times, serif">2</sub>S<sub padma_font_family_property="Times New Roman, Times, serif">2</sub></font><font    size="4">),
 तैयार किया तथा दिखाया कि प्रकाश में रखने पर इसके क्रिस्टलों का वर्ण बदल
 जाता है और अँधेरे में रखने पर पुन: मूल रंग वापस आ जाता है। सन् १९०४ 
में बंगाल सरकार ने आपको यूरोप की विभिन्न रसायनशालाओं के निरीक्षण के लिये
 भेजा। इस अवसर पर विदेश के विद्धानों तथा वैज्ञानिक संस्थाओं ने 
सम्मानपूर्वक आपका स्वागत किया।</font></p>
<font  size="4"> 
<p  >डा. राय को रसायन 
  के सिवाय इतिहास 
  से बड़ा प्रेम था। 
  फलस्वरूप, इन्होंने 
  १०-१२ वर्षो तक गहरा 
  अध्ययन कर 'हिंदू 
  रसायन का इतिहास' 
  नामक महत्वपूर्ण 
  ग्रंथ लिखा, जिससे 
  आपकी बड़ी प्रसिद्धि 
  हुई। इस पुस्तक 
  द्वारा प्राचीन 
  भारत के अज्ञात, 
  विशिष्ट रसायन 
  विज्ञान का बोध 
  देश और विदेश 
  के वैज्ञानिकों 
  को हुआ, जिन्होंने 
  डा. राय की बहुत 
  प्रशंसा की। यूरोप 
  की कई भाषाओं 
  में इस पुस्तक के 
  अनुवाद प्रकाशित 
  हुए हैं तथा इसी 
  पुस्तक के उपलक्ष्य 
  में डरहम विश्वविद्यालय 
  ने आपको डी. एस-सी. 
  की सम्मानित उपाधि 
  प्रदान की।</p>
<p  >विज्ञान के क्षेत्र 
  में जो सबसे बड़ा 
  कार्य डाक्टर राय 
  ने किया, वह रसायन 
  के सैकड़ों उत्कृष्ट 
  विद्वान् तैयार 
  करना था, जिन्होंने 
  अपने अनुसंधानों 
  से ख्याति प्राप्त 
  की तथा देश को 
  लाभ पहुँचाया। 
  सच्चे भारतीय 
  आचार्य की भाँति 
  डा. राय अपने शिष्यों 
  को पुत्रवत् समझते 
  थे। वे जीवन भर 
  अविवाहित रहे 
  और अपनी आय 
  का अत्यल्प भाग अपने 
  ऊपर खर्च करने 
  के पश्चात् शेष 
  अपने शिष्यों तथा 
  अन्य उपयुक्त मनुष्यों 
  में बाँट देते 
  थे। आचार्य राय 
  की रहन सहन, 
  वेशभूषा इत्यादि 
  अत्यंत सादी थी 
  और उनका समस्त 
  जीवन त्याग तथा 
  देश और जनसेवा 
  से पूर्ण था।</p>
<p  >सन् १९२० में आप इंडियन 
  सायंस कांग्रेस 
  के सभापति निर्वाचित 
  किए गए थे। सन् १९२४ 
  में आपने इंडियन 
  केमिकल सोसाइटी 
  की स्थापना की 
  तथा धन से भी 
  उसकी सहायता 
  की। सन् १९११ में ही 
  अंग्रेज सरकार 
  ने आपको सी. 
  आई. ई. की उपाधि 
  दी थी तथा कुछ 
  वर्ष बाद 'नाइट' 
  बनाकर 'सर' का 
  खिताब दिया। 
  इस तरह विदेशी 
  सरकार ने अपनी 
  पूर्व उपेक्षा का 
  प्रायश्चित किया। 
  अनेक देशी तथा 
  विदेशी विश्वविद्यालयों 
  तथा वैज्ञानिक 
  संस्थाओं ने उपाधियों 
  तथा अन्य सम्मानों 
  से आपको अलंकृत 
  किया था।</p>
<p  >दुर्बल और क्षीणकाय 
  होते हुए भी, संयमित 
  तथा कर्मण्य जीवन 
  के कारण, आपने 
  ८३ वर्ष की दीर्घ 
  आयु पाई। १९ जून, 
  १९४४, को आपकी मृत्यु 
  हुई।</p>
<p  >(भगवानदास 
  वर्मा)</p>
</font>
</body></html>