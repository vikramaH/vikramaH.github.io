<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >गति</b></font><font    size="4"> <b  >विज्ञान</b>
 प्रयुक्त गणित की यह शाखा पिंडों की गति से तथा इन गतियों को नियमित 
करनेवाले बलों से संबद्ध है। गतिविज्ञान को दो भागों में अंतिर्विभक्त किया
 जा सकता है। पहला शुद्धगतिकी </font><font padma_font_family_property="Times New Roman, Times, serif" face="Times New Roman, Times, serif" size="4">(Kinematics)</font><font    size="4">, जिसमें माप तथा यथातथ्य चित्रण की दृष्टि से गति का अध्ययन किया जाता है, तथा दूसरा बलगतिकी </font><font padma_font_family_property="Times New Roman, Times, serif" face="Times New Roman, Times, serif" size="4">(Kinetics)</font><font    size="4">अथवा वास्तविक गति विज्ञान, जो कारणों अथवा गतिनियमों से संबद्ध है।</font></p><font  size="4">
<p  >व्यापक दृष्टि से दोनों 
दृष्टिकोण संभव हैं। पहला गति विज्ञान को ऐसे विज्ञान के रूप में प्रस्तुत 
करता है जिसका निर्माण परीक्षण की प्रक्रियाओं (प्रयोगों) के आधार पर 
तथ्योपस्थापन (आगम, अनुमान) द्वारा हुआ है। तदनुसार गति विज्ञान में 
गतिनियम यूक्लिड के स्वयंसिद्धों का स्थान ग्रहण करते हैं। दावा यह है कि 
प्रयोगों द्वारा इन नियमों की परीक्षा की जा सकती है, परंतु यह भी निश्चित 
है कि व्यावहारिक कठिनाइयों के कारण कोई सैद्धांतिक नियम यथातथ्य रूप में 
प्रकाशित नहीं हो पाता है। इन नियमों को प्रमाणित कर सकने में व्यावहारिक 
कठिनाइयों के अतिरिक्त कुछ तर्कविषयक बाधाएँ भी हैं, जो इस स्थिति को दूषित
 अथवा त्रुटिपूर्ण बना देती हैं। इन कठिनाइयों का परिहार किया जा सकता है, 
यदि हम दूसरा दृष्टिकोण अपनाएँ। उक्तदृष्टिकोण के अनुसार गतिविज्ञान शुद्ध 
अमूर्त विज्ञान है, जिसके समस्त नियम कुछ आधारभूत कल्पनाओं से निकाल जा 
सकते हैं। </p>
</font><p><font    size="4">गतिविज्ञान
 में ध्येय यह होता है कि समुचित निर्देशांक कुलक के मानों और उनके 
परिवर्तन की दरों द्वारा किसी परस्पर क्रियाशील पिडसमुदाय की गति और उसकी 
संस्थिति (कनफ़िगरेशन, </font><font padma_font_family_property="Times New Roman, Times, serif" face="Times New Roman, Times, serif" size="4">Configuration</font><font    size="4">) का विवरण दिया जा सके। प्रेक्षित अनुभुति (फ़ेनॉमेना </font><font padma_font_family_property="Times New Roman, Times, serif" face="Times New Roman, Times, serif" size="4">Phenomena</font><font    size="4">) के वर्णनार्थ उपयुक्त समीकरणों की रचना में गणितज्ञों ने बल, द्रव्यमान, जड़ता तथा स्वप्रेरण (सेल्फ़ इंडक्शन</font><font padma_font_family_property="Times New Roman, Times, serif" face="Times New Roman, Times, serif" size="4"> Self-induction</font><font    size="4">)
 का प्रयोग मुक्त गतिशील निकायों के संबंध में किया है। दो भिन्न निकायों 
के बीच के बलों के वर्णन के लिए घर्षणात्मक और विक्षेपी संज्ञाएँ प्रयुक्त 
होती हैं, जो आकर्षण और प्रतिकर्षण से भिन्न हैं। संपर्कजन्य बलों को 
पृष्ठबलों की और दूरवर्ती क्रिया को पिंडदलों की संज्ञा दी जाती है। पृथ्वी
 के घूर्णनजन्य बल को ऋतु वैज्ञानिक विक्षेपी बल और विशिष्ट प्रकार के 
घूर्णनजन्य बल को, चाहे वह पृथ्वी के घूर्णन के कारण न भी हो, अपकेंद्र 
(सेंट्रिफ्य़ुगल </font><font padma_font_family_property="Times New Roman, Times, serif" face="Times New Roman, Times, serif" size="4">Centrifugal</font><font    size="4">) बल कहते है।</font></p><p>
<font    size="4"><b  >कई एक पिंडों की समस्या</b>-----तीन पिंडों की गतिकी </font><font padma_font_family_property="Times New Roman, Times, serif" face="Times New Roman, Times, serif" size="4">(dynamical) </font><font    size="4">समस्या की जटिलता का आभास तब हुआ जब सन् १७४३-५० में आलेक्सी क्लेरो </font><font padma_font_family_property="Times New Roman, Times, serif" face="Times New Roman, Times, serif" size="4">(Alexis C.Clairaut) </font><font    size="4">ने
 सूर्य और पृथ्वी के आकर्षण के वशीभूत चंद्रमा की गति पर अपनी खोजों की ओर 
१८ वीं शताब्दी के महान् गणितज्ञ ग्रहों की क्षुब्ध गतियों और चाद्र 
सिद्धांत की गवेषणा में बहुत समय तक जुटे रहे। इसके फलस्वरूप वैश्लेषिक 
गतिविज्ञान (ऐनालिटिकल डाइनैमिक्स,</font><font padma_font_family_property="Times New Roman, Times, serif" face="Times New Roman, Times, serif" size="4"> Analytical Dinamics</font><font    size="4">) जैसे बृहत् विषय का विकास हुआ, जिसमें अब प्राक्षेपिकी, (बैलिस्टिक्स </font><font padma_font_family_property="Times New Roman, Times, serif" face="Times New Roman, Times, serif" size="4">Ballistics</font><font    size="4">) खगोलीय बलविज्ञान (सिलेश्चैल मिकैनिक्स</font><font padma_font_family_property="Times New Roman, Times, serif" face="Times New Roman, Times, serif" size="4"> Celestial Mechanics</font><font    size="4">),
 कण गतिविज्ञान, दृढ़ गतिविज्ञान, और कंपन सिद्धांत का समावेश है। संघटन में
 आकुंचन और प्रभरण की जटिल प्रक्रियाओं की छानबीन से बचने के लिए यह 
सरलकारी कल्पना की गई है कि संघटनकारी पिंडों में क्षणिक संपर्क होता है और
 गति की एक व्यवस्था से दूसरी में परिवर्तन असतत होता है। इस कल्पना पर जब 
न्यूटन ने गपने गति नियमों को लगाया तो ऐसे समीकरण प्राप्त हुए जिनमें केवल
 अवस्थितत्वपद विद्यमान थे और जो यह प्रकट करते थे कि प्रत्येक पिंड संघटन 
से पूर्व और उसके पश्चात् एक समान वेग से चलता है। (देखें बलविज्ञान)।</font></p><p>
<font    size="4"><b  >कण गतिविज्ञान</b>-------इस
 विषय में यह सरलकारी कल्पना है कि कम से कम एक पिंड अन्य पिंडों में से एक
 की अपेक्षा इतना छोटा है कि उसे द्रव्यबिंदु, अर्थात् कण, माना जा सकता 
है। गुरूत्वाकर्षण के प्रभाव में प्रक्षेप्य की गति इस कल्पना का एक 
महत्वपूर्ण उदाहरण है। इसका दूसरा उदाहरण तब मिला जब केप्लर ने १७ वीं 
शताब्दी के आरंभ में ग्रहीय गति के तीन नियम खोजे और न्यूटन ने अपने गति 
समीकरणों को हल कर उनकी व्युत्पत्ति दी। वस्तुत: उसका क्षेत्रफल का नियम अब
 कोणीय संवेग अविनाशिता के सिद्धांत के नाम से सुविदित है। दोलक गति की 
समस्या एक दूसरी महत्वपूर्ण समस्या थी और हाइगन ने निरोध को लगाकर जब गति 
को वस्तुत: समकालिक बनाया तो गणितज्ञों द्वारा गुरूत्व के वशीभूत कण की 
निरूद्ध गति के अध्ययन का सूत्रपात्र हुआ। निदेशक के रूप में पृष्ठों और 
चक्रज आदि वक्रो का विशेष अध्ययन किया गया। चक्रज ही द्रुततम उतार का वक्र 
निकला। इन खोजों के फलस्वरूप गणितज्ञों की रूचि लघुतम की समस्याओं की ओर 
हुई और फ़र्मा </font><font padma_font_family_property="Times New Roman, Times, serif" face="Times New Roman, Times, serif" size="4">(Fermat) </font><font    size="4">ने लघुतम समय के सिद्धांत का प्रतिपादन किया तथा मोपरट्वी </font><font padma_font_family_property="Times New Roman, Times, serif" face="Times New Roman, Times, serif" size="4">(Maupertius) </font><font    size="4">ने लघुतम क्रिया के सिद्धांत का। इन्हें आयलर </font><font padma_font_family_property="Times New Roman, Times, serif" face="Times New Roman, Times, serif" size="4">(Euler) </font><font    size="4">और लाग्रांज्ह </font><font padma_font_family_property="Times New Roman, Times, serif" face="Times New Roman, Times, serif" size="4">(Legranage) </font><font    size="4">ने विशद रूप से समझा और अंत में हैमिल्टन ने एक विशद रूप से समझा और अंत में हैमिल्टन ने एक विशालतर विधि में इनका समावेश किया।</font></p><p>
<font    size="4"><b  >कं पन सिद्धांत</b>------तीसरी
 महत्वपूर्ण सरलकारी कल्पना ब्रुक टेलर ने सन् १७१५ के लगभग यह की कि तनी 
हुई डोर के कंपन का विवेचन लघु-दोलन-सिद्धांत द्वारा किया जा सकता है। इस 
विधि से आवर्तगति के लिए उसने एकघात अवकल समीकरण की उद्भावना की, जिसे छोर 
संबंधी समुचित प्रतिबधा के साथ हल करने पर विभिन्न, संभव कंपनरूप मिलते है।
 इस विश्लेषण का जाहन बरनुली </font><font padma_font_family_property="Times New Roman, Times, serif" face="Times New Roman, Times, serif" size="4">(Johann Bernoulli)</font><font    size="4">
 ने बड़े मन से अध्ययन किया और उसने लघु दालन के व्यापक सिद्धांत का 
प्रतिपादन किया। इस उसके बाद उसके पुत्र डेनियल और दो शिष्यों, आयलर तथा 
मापरट्वी, इन तीनों ने मिलकर विकसित किया। समान अंतरालों पर भारित भारहीन 
डोर की प्रसिद्ध समस्या कणों की संख्या और कंपन से मुक्त रूपों की सख्या 
में संबंध स्थापित करने में अत्यंत सहायक सिद्ध हुई। जब डोर एक नियम बिंदु 
से लटकी हुई ऊर्ध्वाधर स्थिति में कंपन करती है तब मिश्र दोलक बन जाती है 
और भारों की संख्या अनंत होने पर इसके कंपन भारयुक्त श्रृखंला के हो जाते 
है। जोज़ेफ लुई लाग्रांज ने सन् १७८८ में लिखित अपनी मिकैनिक ऐनालिटिक में
 इस समस्या का विस्तृत विवेचन किया है। इसी प्रकार का विश्लेषण ध्वनिक, 
वैद्युत और यांत्रिक छत्रों (फ़िल्टर्स </font><font padma_font_family_property="Times New Roman, Times, serif" face="Times New Roman, Times, serif" size="4">filters</font><font    size="4">) के लिये व्यवहृत किया गया है। लघु-दोलन-सिद्धांत का उपयोग इंजनों के लिये कंपन अवमंदकों के अध्ययन में और ईषाओं </font><font padma_font_family_property="Times New Roman, Times, serif" face="Times New Roman, Times, serif" size="4">(Shaft) </font><font    size="4">के ऐंठनात्मक दोलनों के अध्ययन में किया गया है।</font></p><p>
<font    size="4"><b  >अपरिवर्ती गति</b>-----सन्
 १७३८ में डैनिएल बरनुली ने चौथी महत्वपूर्ण सरलकारी कल्पना द्रव्य की 
अपरिवर्ती गति के अध्ययन में की। धारारेखा के अनुदिश वेग, घनत्व और दाब में
 जो संबंध उसने दिया वह वस्तुत: ऊर्जा अविनाशिता के सिद्धांत की पुनरूक्ति 
जैसी है। अपरिवर्ती घूर्णनवाले गुरूत्वपूर्ण द्रव का व्यवहार मैकलोरिन (</font><font padma_font_family_property="Times New Roman, Times, serif" face="Times New Roman, Times, serif" size="4">Maclaurin </font><font    size="4">सन् १७४२) के ज्वार-भाटा-सिद्धांत में और क्लेरो (</font><font padma_font_family_property="Times New Roman, Times, serif" face="Times New Roman, Times, serif" size="4">Clairaut </font><font    size="4">सन् १७४३) के पृथ्वी के आकार विषयक सिद्धांतों में हुआ है।</font></p><p>
<font    size="4"><b  >दृढ़ गतिविज्ञान</b>-----सन्
 १७४३ में बेंजामिन रॉबिज की न्यू प्रिंसिपुल्स ऑव गनरी के प्रकाशन से 
घूर्णनकारी प्रक्षेप के गतिविज्ञान में रुचि उत्पन्न हुई। तभी डिलैंबर्ट ने
 अपनी ट्रेट डिनैमिक में आभासी कर्म का सिद्धांत दिया है जो अब तक उसके नाम
 से प्रसिद्ध है (देखें बलविज्ञान)। इसके अनुसार दृढ़ पिंड के प्रत्येक लघु 
अंश को एक गतियुक्त निकाय माना जाता है, जिसका अपना द्रव्य मान और अपने 
गतिसमीकरण होते हैं। सभी अंशों के समीकरणों को जोड़ने पर आंतरिक बल कट जाते 
है और फलत: संपूर्ण पिंड के गतिसमीकरणों में केवल जड़ता के पद और पृष्ठ तथा 
पिंडबलों के परिणामी विद्यमान रहते हैं। घूर्णनकारी गतिसमीकरणों में 
निर्देशाक्षों के सापेक्ष जड़ताघूर्ण और निर्देश-समतल-युग्मों के सापेक्ष 
जड़ता-गुणनफल वाले पद रहते है। मुख्य पक्ष चुनने से ये गुणनफल शून्य हो जाते
 हैं और तब आयलर समीकरण मिलते है, जिनका उपयोग जलयानु, रेलइंजन, वायुयान और
 गुब्बारे </font><font padma_font_family_property="Times New Roman, Times, serif" face="Times New Roman, Times, serif" size="4">(balloon) </font><font    size="4">के गतिविज्ञान में प्रमुख है। कालमापी </font><font padma_font_family_property="Times New Roman, Times, serif" face="Times New Roman, Times, serif" size="4">(chronometer) </font><font    size="4">और घूर्णदर्शी </font><font padma_font_family_property="Times New Roman, Times, serif" face="Times New Roman, Times, serif" size="4">(gyroscope) </font><font    size="4">का निर्माण भी इन्ही समीकरणों का परिणाम है।</font></p><p>
<font    size="4"><b  >लाग्रांज समीकरण</b>-----लघु दोलन सिद्धांत में वलफलन </font><font padma_font_family_property="Times New Roman, Times, serif" face="Times New Roman, Times, serif" size="4">V</font><font    size="4"> को विभव ऊर्जा माना जाता है, जो संतुलन की अवस्था में, जिसमें व्यापकीकृत निर्देशांको </font><font padma_font_family_property="Times New Roman, Times, serif" face="Times New Roman, Times, serif" size="4">Q<sub padma_font_family_property="Times New Roman, Times, serif">1</sub>, Q<sub padma_font_family_property="Times New Roman, Times, serif">2</sub>....Q<sub padma_font_family_property="Times New Roman, Times, serif">n</sub></font><font    size="4"> के मान शून्य लिए जाते हैं, लघुतम और शून्य रहता है। क्षुब्ध अवस्था में</font><font padma_font_family_property="Times New Roman, Times, serif" face="Times New Roman, Times, serif" size="4"> V</font><font    size="4"> संनिकटत: </font><font padma_font_family_property="Times New Roman, Times, serif" face="Times New Roman, Times, serif" size="4">Q<sub padma_font_family_property="Times New Roman, Times, serif">1</sub>, Q<sub padma_font_family_property="Times New Roman, Times, serif">2</sub>....Q<sub padma_font_family_property="Times New Roman, Times, serif">n</sub></font><font    size="4"> के एक घन द्विघात रूप से निरूपित होता है और गतिज ऊर्जा </font><font padma_font_family_property="Times New Roman, Times, serif" face="Times New Roman, Times, serif" size="4">T </font><font    size="4">व्यापकीकृत
 निर्देशांको के परिवर्तन में समघात द्विघात रूप होता है। लाग्रांज ने 
बताया कि व्यापकीकृत निर्देशांकों में गतिसमीकरण वे ही है, जो विचरण कलन 
द्वारा राशि </font><font padma_font_family_property="Times New Roman, Times, serif" face="Times New Roman, Times, serif" size="4">L=T_V</font><font    size="4"> के समय समाकल से प्राप्त की जा सकती हैं। </font><font padma_font_family_property="Times New Roman, Times, serif" face="Times New Roman, Times, serif" size="4">L</font><font    size="4"> को गतिज विभव भी कहते हैं। कभी कभी </font><font padma_font_family_property="Times New Roman, Times, serif" face="Times New Roman, Times, serif" size="4">L</font><font    size="4"> की महत्वपूर्ण भौतिक सार्थकता होती है। उदाहरणत: क्लैश (सन् १८५३) के द्रव-गति- विज्ञान में विचरण सिद्धांतों पर खोजों में </font><font padma_font_family_property="Times New Roman, Times, serif" face="Times New Roman, Times, serif" size="4">L</font><font    size="4"> दाब समाकल है। यदि कण पृष्ठ</font></p>
<p><font padma_font_family_property="Times New Roman, Times, serif" face="Times New Roman, Times, serif" size="4">x=f (Q,Q<sub padma_font_family_property="Times New Roman, Times, serif">2</sub>), y=g (Q,Q<sub padma_font_family_property="Times New Roman, Times, serif">2</sub>), z=h (Q<sub padma_font_family_property="Times New Roman, Times, serif">1</sub>, Q<sub padma_font_family_property="Times New Roman, Times, serif">2</sub>)</font><font    size="4"> पर चलने को निबद्ध है, तो प्राचलों </font><font padma_font_family_property="Times New Roman, Times, serif" face="Times New Roman, Times, serif" size="4">Q, Q<sub padma_font_family_property="Times New Roman, Times, serif">2 </sub></font><font    size="4">को व्यापकीकृत निर्देशांक माना जा सकता है, जिनकी संख्या ३ से घटकर२ रह गई। अब क्योंकि </font><font padma_font_family_property="Times New Roman, Times, serif" face="Times New Roman, Times, serif" size="4">V </font><font    size="4">केवल </font><font padma_font_family_property="Times New Roman, Times, serif" face="Times New Roman, Times, serif" size="4">x,y,z</font><font    size="4"> पर आश्रित है और </font><font padma_font_family_property="Times New Roman, Times, serif" face="Times New Roman, Times, serif" size="4">T Q<sub padma_font_family_property="Times New Roman, Times, serif">1</sub>, Q<sub padma_font_family_property="Times New Roman, Times, serif">2</sub></font><font    size="4"> का द्विघात फलन है, जिसमें गुणांक </font><font padma_font_family_property="Times New Roman, Times, serif" face="Times New Roman, Times, serif" size="4">Q<sub padma_font_family_property="Times New Roman, Times, serif">1</sub>,Q<sub padma_font_family_property="Times New Roman, Times, serif">2</sub></font><font    size="4"> पर आश्रित हैं, लांग्राज के समीकरण </font><font padma_font_family_property="Times New Roman, Times, serif" face="Times New Roman, Times, serif" size="4">d/dt (</font><font padma_font_family_property="Symbol" face="Symbol" size="4">� </font><font padma_font_family_property="Times New Roman, Times, serif" face="Times New Roman, Times, serif" size="4">L/</font><font padma_font_family_property="Symbol" face="Symbol" size="4">�</font><font padma_font_family_property="Times New Roman, Times, serif" face="Times New Roman, Times, serif" size="4">q<sub padma_font_family_property="Times New Roman, Times, serif">r</sub>)_</font><font padma_font_family_property="Symbol" face="Symbol" size="4">�</font><font padma_font_family_property="Times New Roman, Times, serif" face="Times New Roman, Times, serif" size="4">L/</font><font padma_font_family_property="Symbol" face="Symbol" size="4">�</font><font padma_font_family_property="Times New Roman, Times, serif" face="Times New Roman, Times, serif" size="4">q<sub padma_font_family_property="Times New Roman, Times, serif">r</sub>=O, r=1,2</font></p>
<font  size="4"><p  >मिलते
 हैं। यहाँ कण और पृष्ठ से एक युग्मत निकाय बनता हैं, किंतु पृष्ठ को इतने 
अधिक द्रव्यमान का मान लिया जाता है कि उसकी गति की उपेक्षा की जा सके।</p>
</font><p><font    size="4"><b  >क्षोभ और स्थायित्व</b>-------सन्
 १७७०-१८१० तक लाप्लास ने खगोलीय बलविज्ञान, ज्वारभाटों और मंडल के 
स्थायित्व पर गवेषणा करके गति विज्ञान को समृद्ध किया। उसने प्राणेदित 
दोलनसिद्धांत को, उसमें निकाय के स्वभावत: अवमंदन को मिलाकर, परिवर्धित 
किया और उसे संरचना </font><font padma_font_family_property="Times New Roman, Times, serif" face="Times New Roman, Times, serif" size="4">(Structara) </font><font    size="4">सिद्धांत तथा वैद्युत् परिपथों के सिद्धांत से उपयोगी बनाया। ध्वनिविज्ञान में यह परिवर्धित सिद्धांत अनुनादक </font><font padma_font_family_property="Times New Roman, Times, serif" face="Times New Roman, Times, serif" size="4">(Resonator)</font><font    size="4">और
 अनुरणन (गुंजन) सिद्धांत का आधार हैं। वैश्लेषिक गति, विज्ञान, हैमिल्टन 
के वैध समीकरण, हैमिल्टन जैकौबी के आंशिक अवकल समीकरण, प्रथमत: सुरक्षा का 
सिद्धांत, मिश्रित समीकरण, ्ह्रासमान निकायों तथा परिवर्तनशील द्रव्यमान के
 पिंडों के बारे में जानकारी के लिए संदर्भ में उल्लिखित पुस्तकें देखें।</font></p>
<font  size="4"> 
<p  >सं.ग्रं-जी. जूस 
  : थ्योरेटिकल 
  फ़िजिक्स (लंदन, 
  १९३४); डब्ल्यू. एफ. ऑसगुड 
  : मिकैनिक्स (न्यूयॉर्क, 
  १९३७); लॉर्ड केल्विन 
  और पी. जी. टेट 
  : नैचुरल फ़िलॉसफ़ 
  ी (कैंब्रिज, १९१२); एच. लैंब 
  : डाइनैमिक्स, हायर 
  मिकैनिक्स, हाइड्रोडाइनैमिक्स 
  (कैंब्रिज १९१४,१९२०,१९२४); ई. जे. 
  राउथ : रिजिड डाइनैमिक्स 
  ऐंड डाइनैमिक्स ऑव 
  ए पार्टिकल (कैंब्रिज, 
  १८९८); ई. टी. ह्विटेकर 
  : ऐनालिटिकल 
  डाइनैमिक्स (न्यूयॉर्क, 
  १९४५); जी. डी. बिरखोफ 
  : डाइनैमिक्स सिस्टम्स 
  (न्यूयॉर्क, १९२७); आर. 
  एफ. डीमेल : मिकैनिक्स 
  ऑव द जाइरोस्कोप 
  (न्यूयॉर्क, १९३०); एल. 
  बेरस्टो :ऐप्लाइड 
  एयरोडाइनैमिक्स 
  (लंदन, १९३९); एल. एम. मिलने 
  टामसन : थ्योरेटिकल 
  हाइड्रोडाइनैमिक्स 
  (लंदन, १९३८); सी. आर. 
  फ्रेबर्ग और ई. 
  एन. केप्लर : एयरक्राफ्ट 
  वाइब्रेशन ऐंड फ्लटर 
  (न्यूयॉर्क,१९४३); एच. 
  सी. प्लूमर : डाइनैमिकल 
  ऐस्ट्रॉनोमी 
  (कैंब्रिज, १९१८); ए. विंटनर 
  :सिलेश्चल मिकैनिंक्स 
  (प्रिंसटन, १९४१); आर. 
  सी. टालमन : प्रिंसिपुल्स 
  ऑव स्टैटिस्टिकली 
  मिकैनिक्स (ऑक्सफोर्ड, 
  १९३८)। (हरिश्चंद्र गुप्त)</p>
</font><font size="2"></font>
</body></html>