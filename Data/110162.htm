<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">व्याकरण</span></b><span   style="font-size: 14pt; font-family: DV-TTSurekhEN;"> (संस्कृत का) संस्कृत 
    का व्याकरण वैदिक काल में ही स्वतंत्र विषय बन चुका था। नाम, 
    आख्यात, उपसर्ग और निपात, ये चार आधारभूत तथ्य <b   style="">यास्क </b>(ई. पू. लगभग ७००) के 
    पूर्व ही व्याकरण में स्थान पा चुके थे। पाणिनि (ई. पू. लगभग 
    ५५०) के पहले कई व्याकरण लिखे जा चुके थे जिनमें केवल 
    आपिशलि और काशकृत्स्न के कुछ सूत्र आज उपलब्ध हैं। किंतु संस्कृत 
    व्याकरण का क्रमबद्ध इतिहास पाणिनि से आरंभ होता है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पाणिनि 
    ने वैदिक संस्कृत और लौकिक संस्कृत दोनों के लिए 'अष्टाध्यायी' 
    की रचना की। अपने लगभग चार हजार सूत्रों में उन्होंने सदा 
    के लिए संस्कृत भाषा को परिनिष्ठित कर दिया। उनके प्रत्याहार, 
    अनुबंध आदि गणित के नियमों की तरह सूक्ष्म और वैज्ञानिक 
    हैं। उनके सूत्रों में व्याकरण और भाषाशास्त्र संबंधी अनेक महत्वपूर्ण 
    तथ्यों का समावेश है। <b   style="">कात्यायन</b> 
    (ई. पू. लगभग ३००) ने पाणिनि के सूत्रों पर लगभग ४२९५ वार्तिक 
    लिखे। पाणिनि की तरह उनका भी ज्ञान व्यापक था। उन्होंने लोकजीवन 
    के अनेक शब्दों का संस्कृत में समावेश किया और न्यायों तथा 
    परिभाषाओं द्वारा व्याकरण का विचारक्षेत्र विस्तृत किया। कात्यायन 
    के वार्तिकों पर पतंजलि (ई. पू. १५०) ने महाभाष्य की रचना 
    की। महाभाष्य आकर ग्रंथ है। इसमें प्राय: सभी दार्शनिक वादों 
    के बीज हैं। इसकी शैली अनुपम है। इसपर अनेक टीकाएँ मिलती 
    हैं जिनमें <b   style="">भर्तृहरि </b>की 'त्रिपादी', <b   style="">कैयट </b>का 'प्रदीप' और शेषनारायण का 'सूक्तिरत्नाकर' 
    प्रसिद्ध हैं। सूत्रों के अर्थं, उदाहरण आदि समझाने के लिए कई 
    वृत्तिग्रंथ लिखे गए थे जिनमें काशिका वृत्ति (छठी शताब्दी) महत्वपूर्ण 
    है। <b   style="">जयादित्य </b>और <b   style="">वामन</b> 
    नाम के आचार्यों की य ए रमणीय कृति है। इसपर <b   style="">जिनेंद्रबुद्धि</b> (लगभग ६५० ई.) की 
    काशिकाविवरणपंजिका (न्यास) और <b   style="">हरदत्त </b>(ई. १२००) की पदमंजरी उत्तम टीकाएँ हैं। काशिका 
    की पद्धति पर लिखे गए ग्रंथों में भागवृत्ति (अनुपलब्ध), <b   style="">पुरुषोत्तमदेव </b>(ग्यारहवीं शताब्दी) 
    की भाषावृत्ति और <b   style="">भट्टोजि 
    दीक्षित </b>(ई. १६००) का शब्दकौस्तुभ मुख्य हैं। पाणिनि के सूत्रों 
    के क्रम बदलकर कुछ प्रक्रियाग्रंथ भी लिखे गए जिनमें <b   style="">धर्मकीर्ति </b>(ग्यारहवीं शताब्दी) का 
    रूपावतार, रामचंद्र (ई. १४००) की प्रक्रियाकौमुदी भट्टोजि 
    दीक्षित की <b   style="">सिद्धांतकौमुदी </b>और 
    <b   style="">नारायण भट्ट </b>(सोलहवीं 
    शताब्दी) का प्रक्रियासर्वस्व उल्लेखनीय हैं। प्रक्रियाकौमुदी पर 
    विट्ठलकृत 'प्रसाद' और शेषकृष्णरचित 'प्रक्रिया प्रकाश' 
    पठनीय हैं। सिद्धांतकौमुदी की टीकाओं में प्रौढमनोरमा, तत्वबोधिनी 
    और शब्देंदुशेखर उल्लेखनीय हैं। प्रौढमनोरमा पर <b   style="">हरि दीक्षित </b>का शब्दरत्न भी प्रसिद्ध 
    है। <b   style="">नागेश भट्ट </b>(ई. 
    १७००) के बाद व्याकरण का इतिहास धूमिल हो जाता है। टीकाग्रंथों 
    पर टीकाएँ मिलती हैं। किसी किसी में न्यायशैली देख पड़ती है। 
    <b   style="">पाणिनि</b>संप्रदाय के पिछले 
    दो सौ वर्ष के प्रसिद्ध टीकाकारों में वैद्यनाथ पायुगुंड, <b   style="">विश्वेश्वर, </b>ओरमभट्ट, भैरव 
    मिश्र, राधवेंद्राचार्य गजेंद्रगडकर, कृष्णमित्र, नित्यानंद पर्वतीय 
    एवं जयदेव मिश्र के नाम उल्लेखनीय हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">पाणिनीय 
    व्याकरण के अतिरिक्त संस्कृत के जो अन्य व्याकरण इस समय 
    उपलब्ध हैं वे सभी पाणिनि की शैली से प्रभावित हैं। अवश्य ऐंद्र 
    व्याकरण को कुछ लोग पाणिनि के पूर्व का मानते हैं। किंतु 
    यह मत असंदिग्ध नहीं है। बर्नल के अनुसार ऐंद्र व्याकरण का 
    संबंध कातंत्र से और तमिल के प्राचीनतम व्याकरण तोल्काप्पियम 
    से है। ऐंद्र व्याकरण के आधार पर सातवाहन युग में शर्व वर्मा 
    ने कातंत्र व्याकरण की रचना की। इसके दूसरे नाम कालापक 
    और कौमार भी हैं। इसपर दुर्गसिंह की टीका प्रसिद्ध है। चांद्र 
    व्याकरण <b   style="">चंद्रगोमी </b>(ई. 
    ५००) की रचना है। इसपर उनकी वृत्ति भी है। इसकी शैली से 
    काशिकाकार प्रभावित हैं। जैनेंद्र व्याकरण जैन <b   style="">आचार्य देवनंदी </b>(लगभग छठी शताब्दी) की रचना है। इसपर 
    अभयनंदी की वृत्ति प्रसिद्ध है। उदाहरण में जैन संप्रदाय के शब्द 
    मिलते हैं। जैनेंद्र व्याकरण के आधार पर किसी जैन आचार्य ने 
    ९वीं शताब्दी में शाकटायन व्याकरण लिखा और उसपर अमोघवृत्ति 
    की रचना की। इसपर प्रभावचंद्राचार्य का न्यास और यक्ष वर्मा 
    की वृत्ति प्रसिद्ध हैं। <b   style="">भोज</b> 
    (ग्यारहवीं शताब्दी का पूर्वार्ध) का <b   style="">सरस्वती 
    कंठाभरण </b>व्याकरण में वार्तिकों और गणपाठों को सूत्रों 
    में मिला दिया गया है। पाणिनि के अप्रसिद्ध शब्दों के स्थान पर 
    सुबोध शब्द रखे गए हैं। इसपर दंडनाथ नारायण की हृदयहारिणी 
    टीका है। सिद्ध हेम अथवा हेम व्याकरण आचार्य <b   style="">हेमचंद्र</b> (ग्यारहवीं शताब्दी) रचित 
    है। इसमें संस्कृत के साथ साथ प्राकृत और अपभ्रंश व्याकरण 
    का भी समावेश है। इसपर ग्रंथकार का न्यास और <b   style="">देवेंद्र सूरि </b>का लघुन्यास उल्लेखनीय 
    हैं। सारस्वत व्याकरण के कर्ता <b   style="">अनुभूतिस्वरूपाचार्य </b>(तेरहवीं शताब्दी) हैं। इसपर सारस्वत 
    प्रक्रिया और रघुनाथ का लघुभाष्य ध्यान देने योग्य हैं। इसका 
    प्रचार बिहार में पिछली पीढ़ी तक था। <b   style="">बोपदेव </b>(तेरहवीं शताब्दी) का मुग्धबोध व्याकरण नितांत 
    सरल है। इसका प्रचार अभी हाल तक बंगाल में रहा है। <b   style="">पद्मनाभ 
    दत्त</b> ने (१५वीं शताब्दी) सुपद्य व्याकरण लिखा है। शेष श्रीकृष्ण 
    (१६वीं शताब्दी) की पदचंद्रिका एक स्वतंत्र व्याकरण है। इस पर 
    उनकी पदचंद्रिकावृत्ति उल्लेखनीय है। <b   style="">क्रमदोश्वर 
    </b>का संक्षिप्तसार (जौमार) और <b   style="">रूपगोस्वामी 
    </b>का हरिनामामृत भी स्वतंत्र व्याकरण हैं। <b   style="">कवींद्राचार्य </b>के संग्रह में ब्रह्मव्याकरण, यमव्याकरण, वरुणव्याकरण, 
    सौम्यव्याकरण और शब्दतर्कव्याकरण के हस्तलेख थे जिनके बारे 
    में आज विशेष ज्ञान नहीं है। प्रसिद्ध किंतु अनुपलब्ध व्याकरणों 
    में वामनकृत विश्रांतविद्याधर उल्लेखनीय है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">प्रमुख 
    संस्कृत व्याकरणों के अपने अपने गणपाठ और धातुपाठ हैं। 
    गणपाठ संबंधी स्वतंत्र ग्रंथों में वर्धमान (१२वीं शताब्दी) का 
    गणरत्नमहोदधि और भट्ट यज्ञेश्वर रचित गणरत्नावली (ई. 
    १८७४) प्रसिद्ध हैं। उणादि के विवरणकारों में उज्जवलदत्त प्रमुख हैं। 
    काशकृत्स्न का धातुपाठ कन्नड भाषा में प्रकाशित है। भीमसेन 
    का धातुपाठ तिब्बती (भोट) में प्रकाशित है। पूर्णचंद्र का धातुपारायण, 
    <b   style="">मैत्रेयरक्षित</b> (दसवीं शताब्दी) 
    का धातुप्रदीप, <b   style="">क्षीरस्वामी </b>(दसवीं 
    शताब्दी) की क्षीरतरंगिणी, <b   style="">सायण</b> की माधवीय धातुवृत्ति, श्रीहर्षकीर्ति की धातुतरंगिणी, 
    बोपदेव का कविकल्पद्रुम, भट्टमल्ल की आख्यातचंद्रिका विशेष 
    उल्लेखनीय हैं। लिंगबोधक ग्रंथों में <b   style="">पाणिनि, वररुचि, वामन, हेमचंद्र, 
    शाकटायन, शांतनवाचार्य, हर्षवर्धन</b> आदि के लिंगानुशासन 
    प्रचलित हैं। इस विषय की प्राचीन पुस्तक 'लिंगकारिका' 
    अनुपलब्ध है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृत 
    व्याकरण के दार्शनिक पक्ष का विवेचन व्याडि (लगभग ई. पू. 
    ४००) के 'संग्रह' से आरंभ होता है जिसके कुछ वाक्य ही आज 
    अवशेष हैं। भर्तृहरि (लगभग ई. ५००) का वाक्यपदीय व्याकरणदर्शन 
    का सर्वोत्कृष्ट ग्रंथ है। स्वोपज्ञवृत्ति के अतिरिक्त इसपर <b   style="">वृषभदेव</b> 
    (छठी शताब्दी), <b   style="">पुण्यराज </b>(नवीं 
    शताब्दी) और <b   style="">हेलाराज </b>(दसवीं 
    शताब्दी) की टीकाएँ विश्रुत हैं। <b   style="">कौंडभट्ट 
    </b>(ई. १६००) का वैयाकरणभूषण और <b   style="">नागेश </b>की वैयाकरण सिद्धांतमंजूषा उल्लेखनीय हैं। नागेश 
    का <b   style="">स्फोटवाद,</b> कृष्णभट्टमौनि 
    की स्फोटचंद्रिका और भरतमिश्र की स्फोटसिद्धि भी इस विषय 
    के लघुकाय ग्रंथ हैं। सीरदेव की परिभाषावृत्ति, पुरुषोत्तमदेव 
    की परिभाषावृत्ति, विष्णुशेष का परिभाषाप्रकाश और नागेश 
    का परिभाषेंदुशेखर पठनीय हैं। पिछले डेढ़ सौ वर्षों में परिभाषेंदुशेखर 
    पर लगभग २५ टीकाएँ लिखी गई हैं जिनमें गदा, भैरवी, भावार्थदीपिका 
    के अतिरिक्त तात्या शास्त्री पटवर्धन, <b   style="">गणपति 
    शास्त्री</b> मोकाटे, भास्कर शास्त्री, वासुदेव अभ्यंकर, मन्युदेव, 
    चिद्रूपाश्रय आदि की टीकाएँ हैं।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृत 
    व्याकरण के इतिहास में यूरोप के विद्वानों का भी योग है। 
    <b   style="">पी. सासेती</b> ने, जो १५८३ से १५८८ 
    तक भारत में था, संस्कृत और इटली की भाषा का साम्य दिखलाया 
    था। किंतु संस्कृत का नियमबद्ध व्याकरण जर्मन-यहूदी <b   style="">जे. ई. हाक्सेलेडेन</b> ने लिखा। 
    उसकी अप्रकाशित कृति के आधार पर जर्मन पादरी <b   style="">पौलिनस </b>ने १७९० में संस्कृत का 
    व्याकरण प्रकाशित किया जिसका नाम 'सिद्ध रुबम्' <b   style="">स्यू ग्रामाटिका संस्कृडामिका'</b> था। 
    फोर्ट विलियम कालेज के अध्यापक <b   style="">डा. विलियम कैरे</b> ने १८०२ में संस्कृत का व्याकरण अँगरेजी 
    में प्रकाशित किया। विलियम <b   style="">कोलब्रुक</b> ने १८०५ में, <b   style="">विलकिन्स</b> 
    ने १८०८ में, <b   style="">फोरेस्टर</b> ने 
    १८१० में, संस्कृत के व्याकरण लिखे। १८२३ में <b   style="">ओथमार फ्रांक </b>ने लैटिन भाषा में संस्कृत व्याकरण लिखा। 
    १८३४ में <b   style="">बोप्प</b> ने जर्मन भाषा 
    में संस्कृत व्याकरण लिखा जिसका नाम 'क्रिटिशे ग्रामाटिक 
    डे संस्कृत स्प्राख' है। <b   style="">बेनफी</b> 
    ने १८६३ में, <b   style="">कीलहार्नं</b> ने १८७० 
    में, <b   style="">मॉनिअर विलियम्स</b> ने 
    १८७७ में और अमरीका के <b   style="">ह्विटनी</b> 
    ने १८७९ में अपने संस्कृत व्याकरण प्रकाशित किए। <b   style="">एल. रेनो </b>ने फ्रेंच भाषा में संस्कृत व्याकरण (१९२०) और 
    वैदिक व्याकरण (१९५२) प्रकाशित किए। गणपाठ और धातुपाठ के 
    संबंध में <b   style="">वेस्टरगार्द</b> का 
    रेडिसेज <b   style="">लिंग्वा संस्कृता</b> 
    (१८४१), <b   style="">बोटलिंक </b>का पाणिनि 
    ग्रामाटिक (१८८७), <b   style="">लीबिश</b> का 
    धातुपाठ (१९२०) ओर <b   style="">राबर्टं बिरवे 
    </b>का 'डर गणपाठ' (१९६१) उल्लेखनीय हैं। यूरोप के विद्वानों 
    की कृतियों में <b   style="">मैकडोनेल </b>का 
    'वैदिक ग्रामर' (१९१०) और <b   style="">वाकरनागेल</b> का 'आल्ट्इंडिश ग्रामटिक' (३ भाग, १८९६-१९५४) 
    उत्कृष्ट ग्रंथ हैं। अंग्रेजी में लिखित श्री काले का 'हायर संस्कृत 
    ग्रामर' भी प्रसिद्ध है।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">संस्कृत 
    व्याकरण का इतिहास पिछले ढाई हजार वर्ष से टीका टिप्पणी 
    के माध्यम से अविच्छिन्न रूप में अग्रसर होता रहा है। इसे सजीव 
    रखने में उन ज्ञात अज्ञात सहस्रों विद्वानों का सहयोग रहा है 
    जिन्होंने कोई ग्रंथ तो नहीं लिखा, किंतु अपना जीवन व्याकरण 
    के अध्यापन में बिताया।<span style=""> </span>(रामसुरेश 
    त्रिपाठी)</span></p>
</div>
</body></html>