<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<b></b>
<p><font  size="4"><b  >खुलना</b></font><font    size="4">
 १. बँगला देश के दक्षिणी-पश्चिमी भाग में गंगा नदी के काँठे में स्थित 
जिला। इसका क्षेत्रफल ४,८०५ वर्गमील है। इसके पूर्व में मधुमती नदी तथा 
दक्षिण मे बंगाल की खाड़ी है। इसके दक्षिणी भाग में सुंदरवन है, जहाँ से 
इमारती लकड़ी मिलती है। इस जंगल में बंगाल के बाघ, चीते और जंगली भैंसे आदि 
जानवर निवास करते हैं। नदी की मिट्टी प्रत्येक वर्ष बिछती है, जिससे यह 
क्षेत्र अत्यंत उपजाऊ है। यहाँ मानसूनी हवाओं से काफी वर्षा होती है। 
नारियल, खजूर और सुपारी के वृक्ष पाए जाते हैं। धान, तेलहन, गन्ना और 
तंबाकू की खेती होती है। खुलना और बैगरहट में कपड़े का उद्योग है। मछली 
पालने का उद्योग प्रसिद्ध है। बैगरहट में प्राचीन गौड़ राज्य के खंडहर हैं। 
१६वीं शताब्दी तक यहाँ स्वतंत्र मुसलमानी राज्य था, जिसकी राजधानी 
ईश्वरीपुर थी। १५७६ ई. में अकबर के हिंदू सेनापति ने इसको जीतकर मुगल 
साम्राज्य में मिला लिया। १९४७ ई. में यह पूर्वी पाकिस्तान में चला गया था।</font></p>
<font  size="4"> 
<p  >२. खुलना जिले 
  का मुख्य नगर 
  जो भैरव नदी 
  पर कलकत्ता से 
  ७७ मील पूर्व उत्तर-पूर्व 
  में स्थित है। ढाका 
  से यह ८० मील दक्षिण-पश्चिम 
  में हैं। सुंदरवन 
  में पैदा होने 
  वाले पदार्थों 
  का यह व्यापारिक 
  केंद्र है। कलकत्ते 
  से यह टेढ़े मेढ़े 
  रेलमार्ग तथा 
  सड़क के द्वारा 
  संबंधित है। 
  यहाँ चावल, जूट, 
  तेलहन, गन्ना, नारियल 
  और सुपारी 
  का व्यापार होता 
  है। यहाँ तेल पेरने 
  के कोल्हू, आटा 
  चक्की, लकड़ी चीरने 
  के कारखाने 
  तथा नाव बनाने 
  के प्रसिद्ध उद्योग 
  हैं। राजशाही 
  विश्वविद्यालय से 
  संबंधित यहाँ 
  चार कालेज हैं। 
  (कष्णमोहन 
  गुप्त)</p>
</font><font size="2"></font>
</body></html>