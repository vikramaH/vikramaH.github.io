<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyTextIndent"><b style=""><span   style="font-size: 16pt;">संवृतबीजी, या आवृतबीजी</span></b> 
    (<span padma_font_family_property="Courier" style="font-family: Courier;">Angiosperm</span>) बीज पैदा करनेवाले 
    पौधे दो प्रकार के होते हैं: नग्न या विवृतबीजी तथा बंद 
    या संवृतबीजी। संवृतबीजी एक बहुत ही बृहत् और सर्वयापी 
    उपवर्ग है। इस उपवर्ग के पौधों के सभी सदस्यों में पुष्प 
    लगते हैं, जिनसे बीज फल के अंदर ढकी हुई अवस्था में बनते 
    हैं। ये वनस्पति जगत् के सबसे विकसित पौधे हैं। मनुष्यों 
    के लिये यह उपवर्ग अत्यंत उपयोगी है। बीज के अंदर एक या 
    दो दल होते हैं। इस आधार पर इन्हें एकबीजपत्री और द्विबीजपत्री 
    वर्गों में विभाजित करते हैं।</p>
  <p   class="MsoBodyTextIndent">संवृतबीजी के सदस्यों की बनावट कई 
    प्रकार की होती है, परंतु प्रत्येक में जड़, तना, पत्ती या पत्ती 
    के अन्य रूपांतरित अंग, पुष्प, फल और बीज होते हैं। संवृतबीजी 
    पौधों के अंगों की रचना तथा प्रकार निम्नलिखित हैं:</p>
  <p   class="MsoBodyTextIndent">जड़ <span style="font-family: Symbol;"><span padma_font_family_property="Symbol" style="">�</span></span> 
    पृथ्वी के नीचे का भाग अधिकांशत: जड़ होता है। बीज के जमने 
    के समय जो भाग मूलज या मूलांकुर (<span padma_font_family_property="Courier" style="font-family: Courier;">radicle</span>) 
    से निकलता है, उसे ही जड़ कहते हैं। पौधों में प्रथम निकली 
    जड़ जल्दी ही मर जाती है और तने के निचले भाग से रेशेदार 
    जड़े निकल आती हैं। द्विबीजपत्री में प्रथम जड़, या प्राथमिक जड़, 
    सदा ही रहती है। यह बढ़ती चलती है और द्वितीय, तृतीय श्रेणी 
    की जड़, सदा ही रहती है। यह बढ़ती चलती है और द्वितीय, 
    तृतीय श्रेणी की जड़ की शाखाएँ इसमें से निकलती हैं। ऐसी 
    जड़ को मूसला जड़ कहते हैं (देखें मूल)। जड़ों में मूलगोप 
    (<span padma_font_family_property="Courier" style="font-family: Courier;">root cap</span>) तथा मूल रोम (<span padma_font_family_property="Courier" style="font-family: Courier;">root hair</span>) होते हैं, जिन के द्वारा 
    पौधे मिट्टी से लवणों का अवशोषण कर बढ़ते हैं। खाद्य एवं 
    पानी प्राप्त करने के अतिरिक्त जड़ पौधों में अपस्थानिक जड़ें 
    (<span padma_font_family_property="Courier" style="font-family: Courier;">adventtious roots</span>) भी होते 
    हैं। कुछ पौधों में जड़े बाहर भी निकल आती हैं। जड़ के मध्य 
    भाग में पतली कोशिका से बनी मज्जा रहती है किनारे में दारु 
    (<span padma_font_family_property="Courier" style="font-family: Courier;">xylem</span>) तथा फ्लोयम (<span padma_font_family_property="Courier" style="font-family: Courier;">Phloem</span>) और बाह्यआदिदारुक (<span padma_font_family_property="Courier" style="font-family: Courier;">exarch</span>) होते हैं। दारु के बाहर 
    की ओर आदिदारु (<span padma_font_family_property="Courier" style="font-family: Courier;">protoxylem</span>) 
    और अंदर की ओर अनुदारु (<span padma_font_family_property="Courier" style="font-family: Courier;">metaxyeiem</span>) 
    होते हैं। इनकी रचना तने से प्रतिकूल होती है, संवहन 
    ऊतक के चारों तरफ परिरंभ (<span padma_font_family_property="Courier" style="font-family: Courier;">perichycle</span>) 
    और बाहर अंत:त्वचा (<span padma_font_family_property="Courier" style="font-family: Courier;">endodremis</span>) 
    रहते हैं। वल्कुट (<span padma_font_family_property="Courier" style="font-family: Courier;">cortex</span>) 
    तथा मूलीय त्वचा (<span padma_font_family_property="Courier" style="font-family: Courier;">epiblema</span>) 
    बाहर की तरफ रहते हैं।</p>
  <p   class="MsoBodyTextIndent">तना या स्तंभ <span style="font-family: Symbol;"><span padma_font_family_property="Symbol" style="">�</span></span> यह पृथ्वी के ऊपर के भाग का मूल भाग है, 
    जिसमें अनेकानेक शाखाएँ, टहनियाँ, पत्तियाँ और पुष्प निकलते 
    हैं। बीज के जमने पर प्रांकुल (<span padma_font_family_property="Courier" style="font-family: Courier;">plumule</span>) से निकले भाग को तना कहते हैं। यह 
    धरती से ऊपर की ओर बढ़ता है। इससे निकलनेवाली शाखाएँ 
    बहिर्जात (<span padma_font_family_property="Courier" style="font-family: Courier;">exogenous</span>) होती 
    हैं, अर्थात् जड़ों की शाखाओं की तरह अंत:त्वचा से नहीं निकलतीं 
    वरन् बाहरी ऊतक से निकलती हैं। तने पर पत्ती, पर्णकलिका 
    तथा पुष्पकलिका लगी होती है।</p>
  <p   class="MsoBodyTextIndent">संवृतबीजों में तने कई प्रकार पाए जाते 
    हैं। इन्हें साधारणतया मजबूत (<span padma_font_family_property="Courier" style="font-family: Courier;">strong</span>) 
    तथा दुर्बल तनों में विभाजित किया जाता है। मजबूत तने काफी 
    ऊँचे बढ़ते जाते हैं।, जैसे ताड़ को कोडेक्स तना, या गाँठदार 
    बाँस का कल्म (<span padma_font_family_property="Courier" style="font-family: Courier;">culm</span>) तना 
    इत्यादि। दुर्बल तने भी कई प्रकार के होते हैं, जैसे ट्रेलिंग 
    या अनुगामी (<span padma_font_family_property="Courier" style="font-family: Courier;">trailing</span>), क्रोपिंग 
    इत्यादि। शाखा के तने से निकलने की रिति को 'शाखा 
    विन्यास' कहते हैं। अगर एक स्थान से मुख्य शाखा दो भागों में 
    विभाजित हो जाए, तो इसे द्विभाजी (<span padma_font_family_property="Courier" style="font-family: Courier;">dichotomous</span>) विन्यास कहते हैं अन्यथा 
    अगर मुख्य तने के किनारे से टहनियाँ निकलती रहे, तो इन्हें 
    पार्श्व (<span padma_font_family_property="Courier" style="font-family: Courier;">lateral</span>) विन्यास 
    कहते हैं। द्विभाजी विभाजन के भी कई रूप होते हैं, जैसे 
    यथार्थ (<span padma_font_family_property="Courier" style="font-family: Courier;">true</span>) द्विविभाजन, 
    या कुंडलनी (<span padma_font_family_property="Courier" style="font-family: Courier;">helicoid</span>), 
    या वृश्चिकी (<span padma_font_family_property="Courier" style="font-family: Courier;">scorpioid</span>)। 
    पार्श्व शाखाएँ या तो अनिश्चित रूप से बढ़ती चलती है, जिसे 
    असीमाक्षी (<span padma_font_family_property="Courier" style="font-family: Courier;">recemose</span>) शाखा 
    विन्यास कहते हैं, या वह जिसमें शाखाओं की वृद्धि रुक जाती 
    है और जिसे समीमाक्षी (<span padma_font_family_property="Courier" style="font-family: Courier;">Cymose</span>) 
    विन्यास कहते हैं।</p>
  <p   class="MsoBodyTextIndent">तने का कार्य जड़ द्वारा अवशोषित जल तथा 
    लवणों को ऊपर की ओर पहुँचाना है, जो पत्ती में पहुँचकर 
    सूर्य के प्रकाश में संश्लेषण के काम में आते हैं। बने भोजन 
    को तने द्वारा ही पोधे के हर एक भाग तक पहुँचाया जाता 
    है। इसके अतिरिक्त तने पौधों को खंभे के रूप में सीधा खड़ा 
    रखते हैं। ये पत्तियों को जन्म देकर भोजन बनाने तथा पुष्प 
    को जन्म देकर जनन कार्य सम्पन्न करने में सहायक होते हैं। 
    बहुत से तने भोजन का संग्रह भी करते हैं। कुछ तने पतले 
    होने के कारण स्वयं सीधे नहीं उग पाते और अन्य किसी मजबूत 
    आधार या अन्य वृक्ष से लिपटकर ऊपर बढ़ते चलते हैं। कुछ 
    में तने काँटों में परिवर्तित हो जाते हैं। बहुत से पौधों 
    में तने मिट्टी के नीचे उगते हैं और कई तने रूपविशेष 
    धारण कर अलग अलग कार्य करते हैं, जैसे अदरक का परिवर्तित 
    तना, जो खाया जाता है। इसे प्रकंद (<span padma_font_family_property="Courier" style="font-family: Courier;">Rhizome</span>) 
    कहते हैं। आलू भी ऐसा ही तना है जिसे कंद (<span padma_font_family_property="Courier" style="font-family: Courier;">Tuber</span>) कहते हैं। इन तनों पर 
    भी कलिका रहती है, जो पादप प्रसारण के कार्य आती है। प्याज 
    का खानेवाला भाग मिट्टी के नीचे रहनेवाला तना ही है, जिसे 
    शल्क कंद (<span padma_font_family_property="Courier" style="font-family: Courier;">Bulb</span>) कहते हैं। 
    इसमें शल्कपत्र तथा अग्रस्थ कलिका दबी पड़ी रहती है। लहसुन, 
    केना, बनप्याजी तथा अन्य कई एक एकबीजपत्री संवृतबीजी में 
    ऐसे तने मिलते हैं। सूरन तथा बंडे का भी खानेवाला भाग 
    भूमिगत रहता है और यह भी शाखा का ही रूप है, जिसे घन 
    कंद (<span padma_font_family_property="Courier" style="font-family: Courier;">Corm</span>) कहते हैं। तने 
    का ऐसा भी रूपांतर कई पौधों में पाया जाता है, जिसका 
    कुछ भाग भूमि के नीचे और कुछ भाग भूमि के ऊपर रहते 
    हुए विशेष कार्य करता है, जैसे दूब घास में तने उर्पार भूस्तारी 
    (<span padma_font_family_property="Courier" style="font-family: Courier;">runner</span>) के रूप पृथ्वी पर पड़े रहते 
    हैं और उनकी पर्वसंधि (<span padma_font_family_property="Courier" style="font-family: Courier;">node</span>) 
    से जड़ मिट्टी में घुस जाती है। इसी से मिलते जुलते भूस्तारी 
    (<span padma_font_family_property="Courier" style="font-family: Courier;">stolon</span>) प्रकार के तने होते 
    हैं, जैसे झूमकलता, या चमेली इत्यादि। भूस्तारी (<span padma_font_family_property="Courier" style="font-family: Courier;">offset</span>) तने जलकुंभी में, तथा अंत: 
    भूस्तारी (<span padma_font_family_property="Courier" style="font-family: Courier;">sucker</span>) तने पुदीना 
    में होते हैं।</p>
  <p   class="MsoBodyTextIndent">कुछ हवाई तने या स्तम्भ भी कई विशेष 
    रूपों में परिवर्तित हो जाते हैं, जैसे नागफनी में चपटे, रस्कस 
    (<span padma_font_family_property="Courier" style="font-family: Courier;">Ruscus</span>) में पत्ती के रूप में तथा कुछ 
    पौधों में अन्य रूप धारण करते हैं।</p>
  <p   class="MsoBodyTextIndent">आंतरिक रचना में भी स्तम्भ के आकार काफी 
    हद तक एक प्रकार के होते हैं, जिसमें एकबीजपत्री तथा द्विबीजपत्री 
    केवल आंतरिक रचना द्वारा ही पहचाने जा सकते हैं। स्तंभ में 
    भी बहिर्त्वचा (<span padma_font_family_property="Courier" style="font-family: Courier;">epidermis</span>), 
    वल्कुट (<span padma_font_family_property="Courier" style="font-family: Courier;">cortex</span>) तथा संवहन 
    (<span padma_font_family_property="Courier" style="font-family: Courier;">vascular</span>) सिलिंडर होते 
    हैं। एकबीजपत्री में संवहन पुल (<span padma_font_family_property="Courier" style="font-family: Courier;">bundle</span>) 
    बंद अर्थात् गौण वृद्धि न करनेवाले एघा (<span padma_font_family_property="Courier" style="font-family: Courier;">Cambium</span>) से रहित होता है तथा द्विबीजपत्री में 
    गौण वृद्धि होती है, जो एक प्रकार की सामान्य रीति द्वारा ही 
    होती है। कुछ पौधों में परिस्थिति के कारण, या अन्य कारणों 
    से विशेष प्रकार से भी, गौण वृद्धि होती है।</p>
  <p   class="MsoBodyTextIndent">संवृतबीजी के पौधों में पत्तियाँ भी अन्य 
    पौधों की तरह विशेष कार्य के लिये होती हैं। इनका प्रमुख 
    कार्य भोजन बनाना है। इनके भाग इस प्रकार है : टहनी 
    से निकलकर पर्णवृत (<span padma_font_family_property="Courier" style="font-family: Courier;">petiole</span>) 
    होता है, जिसके निकलने के स्थान पर अनुपर्ण (<span padma_font_family_property="Courier" style="font-family: Courier;">stupule</span>) भी हो सकते हैं। पत्तियों 
    का मुख्य भाग चपटा, फैला हुआ पर्णफलक (<span padma_font_family_property="Courier" style="font-family: Courier;">lamina</span>) है। इनमें शिरा कई 
    प्रकार से विन्यासित रहती है। पत्तियों के आकार कई प्रकार 
    के मिलते हैं। पत्तियों मे छोटे छोटे छिद्र, या रध्रं (<span padma_font_family_property="Courier" style="font-family: Courier;">stomata</span>), होते हैं। अनुपर्ण भी अलग 
    अलग पौधों में कई प्रकार के होते हैं, जैसे गुलाब, बनपालक, 
    स्माइलेक्स, इक्ज़ारा इत्यादि में। नाड़ीविन्यास जाल के रूप 
    में जालिका रूपी (<span padma_font_family_property="Courier" style="font-family: Courier;">retiulate</span>) 
    तथा समांतर (<span padma_font_family_property="Courier" style="font-family: Courier;">parallel</span>) 
    प्रकार का होता है। पहला विन्यास मुख्यत: द्विबीजीपत्री में और 
    दूसरा विन्यास एकबीजपत्री में मिलता है। इन दोनों के कई 
    रूप हो सकते हैं, जैसे जालिकारूप विन्यास आम, पीपल तथा 
    नेनूआ की पत्ती में, और समांतररूप विन्यास केला, ताड़, या 
    केना की पत्ती में। शिराओं द्वारा पत्तियों का रूप आकार बना रहता 
    है, जो इन्हें चपटी अवस्था में फैले रखने में मदद देता है 
    और शिराओं द्वारा भोजन, जल आदि पत्ती के हर भाग में पहुँचते 
    रहते हैं। पत्तियाँ दो प्रकार की होती हैं। साधारण तथा संयुक्त, 
    बहुत से संवृतबीजियों में पत्तियाँ विभिन्न प्रकार से रूपांतरित 
    हो जाती हैं, जैसे मटर में ऊपर की पत्तियाँ लतर की तरह 
    प्रतान (<span padma_font_family_property="Courier" style="font-family: Courier;">tendril</span>) का रूप धारण 
    करती हैं, या बारबेरी (<span padma_font_family_property="Courier" style="font-family: Courier;">barberry</span>) 
    में काँटे के रूप में, विगनोनियाँ में अंकुश (<span padma_font_family_property="Courier" style="font-family: Courier;">hook</span>) की तरह और नागफनी, धतूरा, भरभंडा, 
    भटकटइया में काँटे के रूप में बदल जाती हैं। घटपर्णी (<span padma_font_family_property="Courier" style="font-family: Courier;">nephenthes</span>) में पत्तियाँ सुराही की 
    तरह हो जाती हैं, जिसमें छोटे कीड़े फँसकर रह जाते हैं 
    और जिन्हें यह पौधा हजम कर जाता है। पत्तियों के अंदर की 
    बनावट इस प्रकार की होती हैं कि इनके अंदर पर्णहरित, 
    प्रकाश की ऊर्जा को लेकर, जल तथा कार्बन डाइऑक्साइड 
    को मिलाकर, अकार्बनिक फ़ॉस्फ़ेट की शक्तिशाली बनाता है तथा 
    शर्करा और अन्य खाद्य पदार्थ का निर्माण करता है।</p>
  <p   class="MsoBodyTextIndent">संवृतबीजी के पुष्प नाना प्रकार के होते 
    हैं और इन्हीं की बनावट तथा अन्य गुणों के कारण संवृतबीजी 
    का वर्गीकरण किया गया है (देखें फूल या पुष्प)। परागण के 
    द्वारा पौधों का निषेचन होता है। निषेचन के पश्चात् भ्रूण 
    धीरे धीरे विभाजित होकर बढ़ता चलता है। इसकी भी कई 
    रीतियाँ हैं जिनका भारतीय वनस्पति विज्ञानी महेश्वरी ने कॉफी 
    विस्तार से अध्ययन किया है। भ्रूण बढ़ते बढ़ते एक या दो दलवाले 
    बीज बनाता है, परंतु उसके चारों तरफ का भाग अर्थात् अंडाशय, 
    तथा स्त्रीकेसर (<span padma_font_family_property="Courier" style="font-family: Courier;">pistil</span>) का 
    पूरा भाग बढ़कर फल को बनाता है। बीजों को ये ढँके रहते 
    हैं। इसी कारण इन बीजों को आवृतबीजी या संवृतबीजी 
    कहते हैं। फल भी कई प्रकार के होते हैं, जिनमें मनुष्य के 
    उपयोग में कुछ आते हैं। सेब में पुष्पासन (<span padma_font_family_property="Courier" style="font-family: Courier;">thalamus</span>) का भाग, अमरूद में पुष्पासन 
    तथा फलावरण, बेल में बीजांडासन (<span padma_font_family_property="Courier" style="font-family: Courier;">placents</span>) का भाग, नारियल में भ्रूणपोष 
    (<span padma_font_family_property="Courier" style="font-family: Courier;">endosperm</span>) का भाग खाया 
    जाता है।</p>
  <p   class="MsoBodyTextIndent">संवृतबीजियों का वर्गीकरण कई वनस्पति-वर्गीकरण-वैज्ञानिकों 
    (<span padma_font_family_property="Courier" style="font-family: Courier;">taxonomists</span>) द्वारा समय 
    समय पर हुआ है। ईसा से लगभग ३०० वर्ष पूर्व थियफ्रोस्टस 
    ने कुछ लक्षणों के आधार पर वनस्पतियों का वर्गीकरण किया 
    था। भारत में बेंथम और हूकर तथा ऐंगलर प्रेंटल ने वर्गीकरण 
    किया है। सभी ने संवृतबीजियों को एकबीजपत्री और द्विबीजपत्रियों 
    में विभाजित किया है। एकबीजपत्री को पेटालायडी (<span padma_font_family_property="Courier" style="font-family: Courier;">petaloideae</span>), 
    स्पैडिसिफ्लोरी (<span padma_font_family_property="Courier" style="font-family: Courier;">spadiciflorace</span>) 
    तथा ग्लुमिफ्लोरी (<span padma_font_family_property="Courier" style="font-family: Courier;">glumiflorae</span>) 
    में विभाजित किया है। द्विबीजपत्री को तीन वर्गों, पॉलिपेटैली 
    (<span padma_font_family_property="Courier" style="font-family: Courier;">polypetalae</span>), गैमोपेटैली (<span padma_font_family_property="Courier" style="font-family: Courier;">gamopetalae</span>) तथा मोनोक्लोमिडी 
    (<span padma_font_family_property="Courier" style="font-family: Courier;">monchlamydeae</span>) इत्यादि 
    मे विभाजित किया है।</p>
  <p   class="MsoBodyTextIndent">पेटालयडी के अंतर्गत ऐसा एकबीजी कुल 
    रखा जाता है जिसके पौधों के पुष्प में दलचक्र हों, जैसे केना, 
    कमेलाइना, प्याज इत्यादि। स्पैडिसिफ्लोरी में स्पैडिक्स (<span padma_font_family_property="Courier" style="font-family: Courier;">spadix</span>) प्रकार का पुष्पक्रम पाया जाता है, जैस केला 
    में। ग्लुमिफ्लोरी में मुख्य कुल ग्रैमिनी (<span padma_font_family_property="Courier" style="font-family: Courier;">graminaeae</span>) और साइप्रेसी है। ग्रैमिनी तो संसार 
    का सर्वमान्य तथा उपयोगी कुल है। इसके सदस्य मुख्यत: मनुष्य 
    तथा पालतू पशु, गाय, भैंस इत्यादि के आहार के रूप में काम 
    आते हैं। जौ, गेहूँ, मक्का, बाजरा, ज्वार, धान, दूब, डाइकैथियम 
    (<span padma_font_family_property="Courier" style="font-family: Courier;">dichanthium</span>), मूँज, पतलो, 
    खस इसी कुल के सदस्य हैं। एकबीजपत्री के अन्य उदाहरण, ताड़, 
    खजूर, ईख, बाँस, प्याज, लहसुन इत्यादि है।</p>
  <p   class="MsoBodyTextIndent">द्विबीजपत्री पौधों की तो कई हजार जातियाँ 
    पाई जाती हैं। इनके अंतर्गत कई कुल हैं और प्रत्येक 
    कुल में अनेक पेड़ पौधे हैं।</p>
  <p   class="MsoBodyTextIndent">संवृतजीवी पौधे अनेक रूपों में मनुष्य 
    के काम आते हैं। कुछ संवृतवीजी पौधे तो खानेवाले अनाज 
    हैं, कुछ दलहन, कुछ फल और कुछ शाक सब्जी। कुछ पौधे हमें 
    चीनी प्रदान करते हैं तो कुछ से हमें पेय, कॉफी, चाय, फल 
    नीबू प्राप्त होते हैं। कुछ से मदिरा बनाने के लिए अंगूर, संतरा, 
    महुआ, माल्ट आदि मिलते हैं। वस्त्र के लिए कपास, जूट, औषधियों 
    के लिए सर्पगंधा, सिंकोना, यूकेलिप्टस, भृंगराज, तुलसी, गुलबनफ़सा, 
    आँवला इत्यादि हैं। इमारती लकड़ी टीक, साल एवं शीशम से, 
    रंग नील, टेसू इत्यादि से और रबर हीविया, आर्टोकार्पस 
    इत्यादि वृक्षों से प्राप्त होते हैं। वनस्पति जगत् का संवृतबीजी 
    बड़ा व्यापक और उपयोगी उपवर्ग है। पृथ्वी के हर भाग में यह 
    बहुतायत से उगता है।<span   style="">   
    </span>(राधेश्याम अबंष्टं.)</p>
</div>
</body></html>