<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p class="MsoNormal"><b style=""><span   style="font-size: 16pt; font-family: DV-TTSurekhEN;">विश्वेदेव</span></b><span   style="font-size: 14pt; font-family: DV-TTSurekhEN;"> यह नाम अग्नि 
    तथा श्राद्ध देवता का भी है और इस नाम का एक राक्षस भी हुआ 
    है, पर प्राय: विश्वेदेवा: उन सभी नौ या दस देवताओं के समूह 
    के लिए आता है जिनके नाम वेद, संहिता तथा अग्निपुराणादि 
    में दिए गए हैं। भागवत में इन्हें धर्म ऋषि तथा (दक्षकन्या) विश्वा 
    के पुत्र बताया है और इनके नाम दक्ष, व्रतु, वसु, काम, सत्य, 
    काल, रोचक, आद्रव, पुरुरवा तथा कुरज दिए हैं। इन सबों 
    ने राजा मरुत के यज्ञ में सभासदों का काम किया था।</span></p>
  <p class="MsoNormal"><span   style="font-size: 14pt; font-family: DV-TTSurekhEN;">वर्तमान 
    मन्वंतर में सात ही विश्वेदेव मान गए हैं और मार्कंडेय पुराणनुसार 
    विश्वामित्र के तिरस्कार करने के कारण इन्हें द्रौपदी के गर्भ 
    से उनके पाँच पुत्रों के रूप में जन्म लेना और अश्वत्थामा के हाथों 
    मरना पड़ा था। ऋग्वेद के कुछ सूक्तों में विश्वेदेवा की स्तुति 
    की गई है और शुक्ल यजुर्वेद में इन्हें गणदेवता के रूप 
    में माना गया है। वेद संहिता में इनकी सख्या केवल नौ है 
    और इन्हें इंद्र, अग्नि आदि से कुछ निम्न श्रेणी का माना है। 
    ये मानवों के रक्षक तथा सत्कर्मों के पुरस्कारदाता कहे जाते 
    हैं और ऋक्संहिता के एक मंत्र में इन्हें विश्व के अधिपति की 
    उपाधि दी गई है।<span   style="">   </span>((स्वर्गीय) रामाज्ञा 
    द्विवेदी)</span></p>
</div>
</body></html>