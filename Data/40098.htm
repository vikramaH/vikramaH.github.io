<html><head>

<title>हिंदी विश्वकोश</title>
<meta http-equiv="Content-Type" content="text/html; charset=utf-8">
</head><body bgcolor="#ffffff">
<p><font  size="5"><b  >गौस, कार्ल 
  फ्रीड्रिख</b></font><font    size="4"> 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Gauss, Karl Friedrich, </font><font    size="4">सन् 
  १७७७-१८५५), जर्मन गणितज्ञ, 
  का जन्म ३० अप्रैल, १७७७ ई. 
  को ब्रंज़विक के 
  एक राजपरिवार 
  में हुआ था। बाल्यावस्था 
  में इनकी गणना 
  करने की अद्भुत 
  योग्यता से प्रभावित 
  होकर ब्रंज़विक 
  के ड्यूक ने इनकी 
  शिक्षा का भार 
  ग्रहण कर लिया। 
  १८०७ ई. में ये गौटिंजन 
  की वेधशाला 
  के संचालक नियुक्त 
  हुए और आजीवन 
  इसी पद पर रहे। 
  ये अपने अन्वेषणों 
  को प्रकाशित 
  करके प्राथमिकता 
  प्राप्त करने के 
  कभी इच्छुक नहीं 
  रहे।</font></p>
<p> <font    size="4">गणित को 
  गौस की देनें 
  अपूर्व हैं। सर्वप्रथम 
  इन्होंने ही अनंत 
  श्रेणियों का निर्दोष 
  रूप से वर्णन किया, 
  सारणियों एवं 
  कल्पित राशियों 
  की महत्ता को 
  पहचाना तथा 
  इनका विधिवत् 
  प्रयोग किया, 
  लघुतम वर्गों 
  की विधि का अन्वेषण 
  किया और दीर्घवृत्तीय 
  फलनों के द्विक्आवर्तक 
  को ज्ञात किया। 
  इनके प्रसिद्ध ग्रंथ 
  'दिस्कुइजिस्योनेस 
  अरितमेतिके' 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Disquisitiones Arithmeticoe </font><font    size="4">१८०१ 
  ई.) के चतुर्थ भाग 
  में सर्वांगसमता 
  के सिद्धांत एवं 
  वर्गात्मक व्युत्क्रमी 
  के नियम का (जिसमें 
  वर्गात्मक शेष 
  के सिद्धांत का 
  समावेश है), पंचम 
  भाग में वर्गात्मक 
  रूपों और सप्तम 
  तथा अंतिम भाग 
  में वृत्त के भाग 
  के सिद्धांत का 
  वर्णन है। इन्होंने 
  चतुर्घातीय 
  शेष एवं व्युत्क्रमी, 
  समांशिक दीर्घवृत्तजीय 
  आकर्षण एवं केशाकर्षण, 
  भूमापन विज्ञान 
  और ग्रहों एवं 
  पुच्छल तारों 
  की गति ज्ञात करने 
  के नियमों पर 
  भी शोधपत्र लिखे। 
  इन्होंने हेलियोट्रोप 
  (</font><font padma_font_family_property="Times New Roman, Times, serif" face="Times New Roman, Times, serif" size="4">Heliotrope</font><font    size="4">) 
  और दिक्पात यंत्रों 
  का निर्माण भी 
  किया। २३ फरवरी, 
  सन् १८५३ को इनका 
  देहांत हो गया।</font></p>
<p> <font    size="4">सं.ग्रं.<font padma_font_family_property="Symbol" face="Symbol">-</font> 
  वि. सार्टोरियुस 
  'गौस' त्सुम गदैख्तनिस, 
  १८५६। (</font><font padma_font_family_property="Times New Roman, Times, serif" face="Times New Roman, Times, serif" size="4">W.Sartorius 
  : Gauss, Zum Gedachtniss, 1856</font><font    size="4">)	(रत्न 
  कुमारी (श्रीमति))</font></p>
<b></b>
<p><font  size="5"><b></b></font></p>
</body></html>