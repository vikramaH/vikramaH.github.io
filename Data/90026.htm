<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
<style></style>
</head><body style="" bgcolor="#ffffff" lang="EN-US">
<div class="Section1"> 
  <p   class="MsoBodyText"><b  ><span   style="font-size: 16pt;">भीष्म</span> आठवें वसु 
    के अंश से उत्पन्न राजा शांतनु के पुत्र जिनकी माता गंगा थीं।</b> 
    इनके दूसरे नाम गाँगेय, शांतनव, नदीज, तालकेतु आदि 
    हैं। बुढ़ापे में जब शांतनु ने सत्यवती से विवाह किया तो 
    भीष्म की ही विकट प्रतिज्ञा के कारण ऐसा संभव हो सका था। 
    भीष्म ने आजीवन ब्रह्मचारी रहने और गद्दी न लेने का वचन दिया 
    और सत्यवती के दोनों पुत्रों को राज्य देकर उनकी बराबर 
    रक्षा करते रहे। दोनों के नि:संतान रहने पर उनके विधवाओं 
    की रक्षा भीष्म ने की, परशुराम से युद्ध किया, उग्रायुद्ध का बध 
    किया। फिर सत्यवती के पूर्वपुत्र कृष्ण द्वैपायन द्वारा उन दोनों 
    की पत्नियों से पांडु एवं धृतराष्ट्र का जन्म कराया। इनके 
    बचपन में भीष्म ने हस्तिनापुर का राज्य संभाला और आगे चलकर 
    कौरवों तथा पांडवों की शिक्षा का प्रबंध किया। महाभारत छिड़ने 
    पर उन्होंने दोनों दलों को बहुत समझाया और अंत में कौरवों 
    के सेनापति बने। युद्ध के अनेक नियम बनाने के अतिरिक्त इन्होंने 
    अर्जुन से न लड़ने की भी शर्त रखी थी, पर महाभारत के दसवें 
    दिन इन्हें अर्जुन पर बाण चलाना पड़ा। शिखंडी को सामने 
    कर अर्जुन ने बाणों से इनका शरीर छेद डाला। बाणों की शय्या 
    पर ५८ दिन तक पड़े पड़े इन्होंने अनेक उपदेश दिए। अपनी तपस्या 
    और त्याग के ही कारण ये अब तक भीष्म पितामह कहलाते हैं। 
    इन्हें ही सबसे पहले तर्पण तथा जलदान दिया जाता है।</p>
  <p class="MsoBodyText" style="text-align: right;" align="right"><span style="font-family: Symbol;"><span padma_font_family_property="Symbol" style="">[<font    size="4">रामज्ञा 
    द्विवेदी</font>]</span></span></p>
</div>
</body></html>