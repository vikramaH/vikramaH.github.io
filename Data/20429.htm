<html><head>

<meta http-equiv="Content-Type" content="text/html; charset=utf-8">
<title>हिंदी विश्वकोश</title>
</head><body bgcolor="#ffffff">
<p><font    size="4"><b  >एस्तेर </b> 
  यह हदासाह नामक 
  एक यहूदी नायिका 
  का बाबुली नाम 
  है; उन्हीं पर बाइबिल 
  के एक ग्रंथ का नामकरण 
  हुआ है।</font></p>
<font size="2"> 
<p><font    size="4">अहाश्वेरोश 
  नामक ईरानी 
  राजा ने, जिन्हें 
  यूनानी लोग 
  ज़रजेस (४८५-४६५ ई.पू.) 
  और ईरानी 
  क्षयार्षा कहते 
  थे, अपनी पत्नी वास्ती 
  को तलाक देकर 
  एस्तेर से विवाह 
  किया था। हामान 
  वज़ीर का एस्तेर 
  के रिश्तेदार 
  मार्दकाय से 
  बैर था; अत: उन्होंने 
  एक राजाज्ञा निकाली 
  जिसके अनुसार 
  फारस में बसनेवाले 
  सभी यहूदियों 
  का एक ही दिन में 
  वध होनेवाला 
  था। इसपरर एस्तेर 
  ने राजा पर 
  प्रकट किया कि 
  मैं भी यहूदी 
  हूँ। इसका परिणाम 
  यह हुआ कि हामान 
  को प्राणदंड दिया 
  गया और मार्दकाय 
  की वज़ीर के पद 
  पर नियुक्ति हुई। 
  इस घटना के स्मरणार्थ 
  यहूदी लोग 
  पुरीम नामक 
  पर्व उसीके दिन 
  मनाते हैं जिस 
  दिन उनका वध निश्चित 
  किया गया था। 
  एस्तेर नामक ग्रंथ 
  ऐतिहासिक उपन्यास 
  की शैली में लिखा 
  गया है; इसकी 
  रचना तीसरी 
  शताब्दी ई.पू. 
  में हुई थी।	(का.बु.)</font></p>
</font> 
</body></html>